(प्रियदर्शिका)

धूमव्याकुलदृष्टिरिन्दु-किरणैराह्लादिताक्षी पुनः
पश्यन्ती वरमुत्सुकानतमुखी भूयो ह्रिया ब्रह्मणः ॥
सेर्ष्या पादनखेन्दुदर्पणगते गङ्गां दधाने हरे
स्पर्शादुत्पुलका करग्रहविधौ गौरी शिवायास्तु वः ॥ १ ॥

अपि च ।
कैलासाद्रावुदस्ते परिचलति गणेषूल्लसत्कौतुकेषु 
क्रोडं मातुः कुमारे विशति विषमुचि प्रेक्षमाणे सरोषम् ।

पादावष्टम्भसीदद्वपुषि दशमुखे याति पातालमूलं 
क्रुद्धोऽप्याश्लिष्टमूर्तिर्भयघनमुमया पातु तुष्टेः शिवो नः ॥ २ ॥

(नान्द्यन्ते)
सूत्रधारः -- (परिक्रम्य ।) अद्याहं वसन्तोत्सवे सबहुमानमाहूय 
नानादिग्देशादागतेन राज्ञः श्रीहर्षदेवस्य पादपद्मोपजीविना राजसमूहेनोक्तः ।
यथास्मत्स्वामिना श्रीहर्षदेवेनापूर्ववस्तुरचनालंकृता प्रियदर्शिका नाम 
नाटिका कृतेत्यस्माभिः श्रोत्रपरंपरया श्रुतम् । न तु प्रयोगतो दृष्टा । 
तत् तस्यैव राज्ञः सर्वजनहृदयाह्लादिनो बहुमानाद् अस्मासु चानुग्रहबुद्ध्या 
यथावत्प्रयोगेन त्वया नाटयितव्येति । तद्यावन्नेपथ्यरचनां कृत्वा यथाभिलषितं 
संपादयामि । (परितोऽवलोक्य ।) आवर्जितानि सामाजिकमनांसीति मे निश्चयः । कुतः ।

श्रीहर्षो निपुणः कविः परिषदप्येषा गुणग्राहिणी
लोके हारि च वत्सराजचरितं नाट्ये च दक्षा वयम् ।
वस्त्वेकैकमपीह वाञ्छितफलप्राप्तेः पदं किं 
पुनर्मद्भाग्योपचयादयं समुदितः सर्वो गुणानां गणः ॥ ३ ॥

(नेपथ्याभिमुखमवलोक्य ।) अये । कथं प्रस्तावनाभ्युद्यते मयि 
विदितास्मदभिप्रायोऽङ्गाधिपतेर्दृढवर्मणः कञ्चुकिनो भूमिकां कृत्वास्मद्भ्रातेत एवाभिवर्तते । 
तद्यावदहमप्यनन्तरभूमिकां संपादयामि । (इति निष्क्रान्तः ।) 
इति प्रस्तावना ।

प्रथमोङ्कः । 
(ततः प्रविशति कञ्चुकी ।)

कञ्चुकी -- (सशोकश्रमं नाटयन् । निःश्वस्य ।) कष्टं भोः कष्टम् ।

राज्ञो विपद्बन्धुवियोगदुःखं देशच्युतिर्दुर्गममार्गखेदः ।
आस्वाद्यतेऽस्याः कटुनिष्फलायाः फलं मयैतच्चिरजीवितायाः ॥ ४ ॥

(सशोकं सविस्मयं च) । तादृशस्यापि नामाप्रतिहतशक्तित्रयस्य रघुदिलीपनलतुल्यस्य 
देवस्य दृढवर्मणो मत्प्रार्थ्यमानाप्यनेन स्वदुहिता वत्सराजाय 
दत्तेति बद्धानुशयेन वत्सराजो बन्धनान्न निवर्तत इति च लब्धरन्ध्रेण 
सहसागत्य कलिङ्गहतकेन विपत्तिरीदृशी क्रियत इति यत्सत्यमुपपन्नमपि 
न श्रद्दधे । कथमेकान्तनिष्ठुरमीदृशं च दैवमस्मासु । येन सापि राजपुत्री 
यथाकथंचिदेनां वत्सराजायोपनीय स्वामिनमनृणं करिष्यामीति मत्वा मया 
तादृशादपि प्रलयकालदारुणादवस्कन्दसंभ्रमादपवाह्य देवस्य दृढवर्मणो 
मित्रभावान्वितस्यैवाटविकस्य नृपतेर्विन्ध्यकेतोर्गृहे स्थापिता सती स्नानाय 
नातिदूरमित्यगस्त्यतीर्थं गते मयि क्षणात्कैरपि निपत्य हते विन्ध्यकेतौ रक्षोभिरिव 
निर्मानुषीकृते दग्धे स्थाने न ज्ञायते कस्यामवस्थायां वर्तत इति । 
निपुणं च विचितमेतन्मया सर्वे स्थानम् । न च ज्ञातं किं तैरेव दस्युभिर्नीताथवा 
दग्धेति । तत्किं करोमि मन्दभाग्यः । (विचिन्त्य ।) अये । श्रुतं मया 
बन्धनात्परिभ्रष्टः प्रद्योततनयामपहृत्य वत्सराजः कौशाम्बीमगत इति । 
किं तत्रैव गच्छामि । (निःश्वस्यात्मनोऽवस्थां पश्यन् ।) किमिव हि राजपुत्र्या 
विना तत्र गत्वा कथयिष्यामि । अये । कथितं चाद्य मम विन्ध्यकेतुना -- 
"मा भैषीः । जीवति तत्रभवान्महाराजो दृढवर्मा गाढप्रहारजर्जरीकृतो 
बद्धस्तिष्ठति ।" इति । तदधुना स्वामिनमेव गत्वा पादपरिचर्यया जीवितशेषमात्मनः 
सफलयिष्यामि (परिक्रम्योर्ध्वमवलोक्य ।) अहो अतिदारुणता 
शरदातपस्य । यदेवमनेकदुःखसंतापितेनापि मया तीक्ष्णोऽवगम्यते ।

घनबन्धनमुक्तोऽयं कन्याग्रहणात्परं तुलां प्राप्य ।
रविरधिगतस्वधामा प्रतपति खलु वत्सराज इव ॥ ५ ॥

(इति निष्कान्तः) । 
इति विष्कम्भकः ।

(ततः प्रविशति राजा विदूषकश्च ।) 
राजा - 
भृत्यानामविकारिता परिगता दृष्टा मतिर्मन्त्रिणां
मित्राण्यप्युपलक्षितानि विदितः पौरानुरागोऽधिकम् ।
निर्व्यूढा रणसाहसव्यसनिता स्त्रीरत्नमासादितं
निर्व्याजादिव धर्मतः किमिव न प्राप्तं मया बन्धनात् ॥ ६ ॥

विदूषकः -- (सरोषम् ।) भो वयस्य । कथं तमेव दास्याः पुत्रं 
बन्धनहतकं प्रशंससि । तदिदानीं विस्मृतम् । यत्तथा नवग्रह इव गजपतिः 
खलखलायमानलोहशृङ्खलाबन्धप्रतिस्खलच्चरणः शून्यमुखपुष्करपिशुनितद्धृदयसंतापो रोषवशोत्तम्भितदृष्टिर्गुरुककरस्फोटितधरणिमार्गो रजनीष्वप्यनिद्रासुखमनुभूतोसि ।

राजा - वसन्तक दुर्जनः खल्वसि । पश्य ।

दृष्टं चारकमन्धकारगहनं नो तन्मुखेन्दुद्युतिः ।
पीडा ते निगलस्वनेन मधुरास्तस्या गिरो न श्रुताः ।
क्रूरा बन्धनरक्षिणोऽद्य मनसि स्निग्धाः कटाक्षा न ते
दोषान्पश्यसि बन्धनस्य न पुनः प्रद्योतपुत्र्या गुणान् ॥ ७ ॥

विदूषकः -- (सगर्वम् ।) भोः । यदि तावद्बन्धनं सुखनिबन्धनं भवति 
तत्कस्मात्त्वं दृढवर्मा बद्ध इति कलिङ्गराजस्योपरि रोषं बध्नासि। 
(भोः । जइ दाव बन्धणं सुहणिबन्धणं होइ ता कीस तुमं दिढवम्मा बद्धोत्ति 
कलिङ्गरण्णो उवरि रोसं बन्धेसि ।) 

राजा - (विहस्य) । धिङ् मूर्ख । न खलु सर्वो वत्सराजो य एवं 
वासवदत्तामवाप्य बन्धनान्निर्यास्यति । तदास्तां तावदियं कथा । विन्ध्यकेतोरुपरि 
बहून्यहानि विजयसेनस्य प्रेषितस्य । न चाद्यापि तत्सकाशात्कश्चिदागतः । 
तदाहूयतां तावदमात्यो रुमण्वान् । तेन सह किंचिदालपितुमिच्छामि ।

(प्रविश्य।) 
प्रतीहारी -- जयतु जयतु देवः । एष खलु विजयसेनोऽमात्यो रुमण्वानपि 
प्रतीहारभूमिमुपस्थितौ । (जेदु जेदु देव्वो । एसो क्खु विजअसेणो 
अमच्चो रुमण्णो वि पडिहारभूमिं उवट्ठिओ ।)

राजा -- त्वरितं प्रवेशय तौ ।

प्रतीहारी -- यद्देव आज्ञापयति । (जं देवो आणवेदि ।) (इतिनिष्क्रान्ता ।)

(ततः प्रविशति रुमण्वान्विजयसेनश्च) 

रुमण्वान् -- (विचिन्त्य ।)

तत्क्षनमपि निष्क्रान्ताः कृतदोषा इव विनापि दोषेण ।
प्रविशन्ति शङ्कमाना राज-कुलं प्रायशो भृत्याः 

(उपसृत्य ।) जयतु देवः ।

राजा -- (आसनं निर्दिश्य ।) रुमण्वन् । इत आस्यताम् ।

रुमण्वान् -- (सस्मितमुपविश्य ।) एष खलु जितविन्ध्यकेतुर्विजयसेनः 
प्रणमति । 

(विजयसेनस्तथा करोति ।)

राजा -- (सादरं परिष्वज्य ।) अपि कुशली भवान् ।

विजयसेनः -- अद्य स्वामिनः प्रसादात् ।

राजा -- विजयसेन उपविश्यताम् ।

(विजयसेन उपविशति ।)

राजा -- विजयसेन कथय विन्ध्यकेतोर्वृत्तान्तम् ।

विजयसेनः -- देव किमपरं कथयामि । यादृशः स्वामिनि कुपिते ।

राजा -- तथापि विस्तरतः श्रोतुमिच्छामि ।

विजयसेनः -- देव श्रूयताम् । इतो वयं देवपादादेशाद्यथादिष्टेन 
करितुरगपदातिसैन्येन महान्तमप्यध्वानं दिवसत्रयेणोल्लङ्घ्य 
प्रभातवेलायामतर्किता एव विन्ध्यकेतोरुपरि निपतिताः स्मः ।

राजा -- ततस्ततः ।

विजयसेनः -- ततः सोऽप्यस्मद्बलतुमुलकलकलाकर्णनेन प्रतिबुद्धः 
केसरीव विन्ध्यकन्दरान्निर्गत्य विन्ध्यकेतुरनपेक्षितबलवाहनो 
यथासंनिहितकतिपयसहायः सहसा स्वनामोद्घोषयन्नस्मानभियोद्धुं प्रवृत्तः ।

राजा -- (रुमण्वन्तमवलोक्य सस्मितम् ।) शोभितं विन्ध्यकेतुना । ततस्ततः ।

विजयसेनः -- ततोऽस्माभिरयमसाविति द्विगुणतरबद्धमत्सरोत्साहैर्महता 
विमर्देन निःशेषितसहाय एक एव विमर्दिताधिकबलक्रोधवेगो दारुणतरं 
संप्रहारमकरोत् ।

राजा -- साधु विन्ध्यकेतो । साधु साधु ।

विजयसेनः -- किं वा वर्ण्यते देव । संक्षेपतो विज्ञापयामि

पादातं पत्तिरेव प्रथमतरमुरःपेषमात्रेण पिष्ट्वा 
दूरान्नीत्वा शरौघैर्हरिणकुलमिव त्रस्तमश्वीयमाशाः ।
सर्वत्रोत्सृष्टसर्वप्रहरणनिवहस्तूर्णमुत्खाय खड्गं 
पश्चात्कर्तुं प्रवृत्तः करिकरकदलीकाननच्छेदलीलाम् ॥ ९ ॥

एवं बलत्रितयमाकुलमेक एव
कुर्वन्कृपाणकिरणच्छुरितांसकूटः ।
शस्त्रप्रहारशतजर्जरितोरुवक्षाः
श्रान्तश्चिराद्विनिहतो युधि विन्ध्यकेतुः ॥ १० ॥

राजा -- रुमण्वन् । सत्पुरुषोचितं मार्गमनुगच्छतो यत्सत्यं व्रीडिता 
एव वयं विन्ध्यकेतोर्मरणेन ।

रुमण्वान् -- देव त्वद्विधानामेवं गुणैकपक्षपातिनां रिपोरपि गुणाः 
प्रीतिं जनयन्ति ।

राजा -- विजयसेन अप्यस्ति विन्ध्यकेतोरपत्यं यत्रास्य परितोषस्य 
फलं दर्शयामि ।

विजयसेनः -- देव इदमपि विज्ञापयामि । एवं सबन्धुपरिवारे हते 
विन्ध्यकेतौ तमनुसृतासु सहधर्मचारिणीषु विन्ध्यशिखराश्रितेषु जनपदेषु 
शून्यीभूते तत्स्थाने "हा तात हा मातः" इति कृतकृपणप्रलापा 
विन्ध्यकेतोर्वेश्मन्याभिजात्यानुरूपा कन्यका तद्दुहितेत्यस्माभिरानीता द्वारि 
तिष्ठति । तां प्रति देवः प्रमाणम् ।

राजा -- यशोधरे गच्छ । त्वमेव वासवदत्तायाः समर्पय । वक्तव्या 
च देवी । भगिनीबुद्ध्या त्वयैव सर्वदा द्रष्टव्या । गीतनृत्तवाद्यादिषु 
विशिष्टकन्यकोचितं सर्वं शिक्षयितव्या । यदा वरयोग्या भविष्यति 
तदा मां स्मारयेति ।

प्रतीहारी -- यद्देव आज्ञापयति । (जं देवो आणवेदि ।) (इति निष्क्रान्ता ।)

(नेपथ्ये वैतालिकः ।)

लीलामज्जनमङ्गलोपकरणस्नानीयसम्पादिनः
सर्वान्तःपुरवारविभ्रमवतीलोकस्य ते संप्रति ।
आयासस्खलदंशुकाव्यवहितच्छायावदातैः स्तनै-
रुत्क्षिप्तापरशातकुम्भकलशेवालंकृता स्नानभूः ॥ ११ ॥

राजा -- (ऊर्ध्वमवलोक्य ।) अये कथं नभोमध्यमध्यास्ते भगवान्सहस्रदीधितिः । 
संप्रति हि ।

आभात्यर्कोशुतापक्वथदिव शफरोद्वर्तनैर्दीर्घिकाम्भश्छत्राभं 
नृत्तलीलाशिथिलमपि शिखी बर्हभारं तनोति । 
छायाचक्रं तरूणां हरिणशिशुरुपैत्यालवालाम्बुलुब्धः 
सद्यस्त्यक्त्वा कपोलं विशति मधुकरः कर्णपालीं गजस्य ॥ १२ ॥

रुमण्वन् । उत्तिष्ठोत्तिष्ठ । प्रविश्याभ्यन्तरम् एव कृतयथोचितक्रियाः सत्कृत्य 
विजयसेनं कलिङ्गोच्छित्तये प्रेषयामः ।

(इति निष्क्रान्ताः सर्वे ।)
इति प्रथमोऽङ्कः ॥

॥ द्वितीयोऽङ्कः ॥

(ततः प्रविशति विदूषकः । )

विदूषकः -- ननु भणितोऽस्मीन्दिवरिकया यथा-आर्य उपवासनियमस्थिता 
देवी वासवदत्ता स्वस्तिवाचननिमित्तं शब्दायेतेति । तद्यावद्धारागृहोद्यानदीर्घिकायां 
स्नात्वा देवीपार्श्वं गत्वा कुक्कुटवादं करिष्यामि । 
अन्यथा कथमस्माभिः सदृशा ब्राह्मणा राजकुले प्रतिग्रहं कुर्वन्ति । 
(नेपथ्याभिमुखमवलोक्य) कथमेष प्रियवयस्योऽद्य देव्या विरहोत्कण्ठाविनोदनानिमित्तं 
धारागृहोद्यानमेव प्रस्थितः । तद्यावद्वयस्येन सहैव गत्वा 
यथोदितमनुष्ठास्यामि । (णं भणिदोम्हि इन्दीवरिआए जह अज्ज उववासणिअमट्ठिआ 
देवी वासवदत्ता सोत्थिवाअणणिमित्तं सद्दावेदित्ति । ता जाव धाराघरुज्जाणदिग्घिआए 
ण्हाइअ देवीपासं गदुअ कुक्कुटवादं करिस्सं । अण्णहा कहं अम्हाणं सरिसा ब्रह्मणा 
राअकुले पडिग्गहं करेन्ति । कहं एसो पिअवअस्सो अज्ज देवीए विरहुक्कण्ठविणोदणा-
णिमित्तं धाराघरुज्जाणे एव्व पत्थिदो । ता जाव वअस्सेण सह एव्व गदुअ जहोदिदं 
अणुचिट्ठिस्सं ।)

(ततः प्रविशति सोत्कण्ठो राजा ।)
 
राजा -- 
क्षामां मङ्गलमात्रमण्डनभृतं मन्दोद्यमालापिनीमापाण्दुच्छविना 
मुखेन विजितप्रातस्तनेन्दुद्युतिम् ।
सोत्कण्ठां नियमोपवासविधिना चेतो ममोत्कण्ठते
तां द्रष्टुं प्रथमानुरागजनितावस्थामिवाद्य प्रियाम् ॥ १ ॥

विदूषकः -- (उपसृत्य ।) स्वस्ति भवते । वर्धतां भगवान् । 
(सोत्थि होदे । वड्ढदु भवं ।)

राजा -- (विलोक्य) वसन्तक । कस्मात्प्रहृष्ट इव लक्ष्यसे ।

विदूषकः -- अर्चति खलु देवी ब्राह्मणम् । (अच्चदि क्खु देवी बम्हणं ।)

राजा -- यद्येवं ततः किम् ।

विदूषकः -- (सगर्वम् ।) भोः । ईदृशः खलु ब्राह्मणः । 
यश्चतुर्वेदपञ्चवेदषड्वेदब्राह्मणसहस्रपर्याकुले राजकुले प्रथममहमेव 
देवीसकाशात्स्वस्तिवाचनं लभे । (भोः । ईरिसो क्खु बम्हणो जो 
चौव्वेदपञ्चवेदछट्ठवेदबम्हणसहस्सपज्जाउले राऔले पढमं अहं एव्व देवीसआसदो सोत्थिवाआणं लहेमि ।)

राजा -- (विहस्य ।) वेदसंख्ययैवावेदितं ब्राह्मण्यम् । तदागच्छ 
महाब्राह्मण । धारागृहोद्यानमेव गच्छावः ।

विदूषकः -- यद्देव आज्ञापयति । [जं देवो आणवेदि ।]

राजा -- गच्छाग्रतः ।

विदूषकः --  भो एहि गच्छावः । (परिक्रम्यावलोक्य च ।) भो वयस्य 
पश्य पश्य । अविरतपतद्विविधकुसुमसुकुमारशिलातलोत्सङ्गस्य 
परिमलनिलीनमधुकरभरभग्नबकुलमालतीलताजालकस्य कमलगन्धग्रहणोद्दाममारुतपर्यवबुद्धबन्धूकबन्धनस्याविरलतमालतरुपिहितातपप्रकाशस्यास्य 
धारागृहोद्यानस्य सश्रीकताम् । (भो एहि गच्छम्ह । भो वअस्स पेक्ख पेक्ख । अविरदपडन्तविविहकुसुमसुउमालसिलाअलुच्छन्गस्स परिमलणिलीणमहुअरभरभग्गबौलमालदीलदाजालअस्स
कमलगन्धगहणुद्दाममारुदपर्जवबुद्धबन्धूअबन्धणस्स अविरलतमालतरुपिहिदातपपआसस्स 
अस्स धाराघरुज्जाणस्स सस्सरीअअं ।)

राजा -- वयस्य साध्वभिहितम् । अत्र हि ।

वृन्तैः क्षुद्रप्रवालस्थगितमिव तलं भाति शेफालिकानां
गन्धः सप्तच्छदानां सपदि गजमदामोदमोहं करोति ।
एते चोन्निद्रपद्मच्युतबहलरजःपुञ्जपिङ्गाङ्गरागा
गायन्त्यव्यक्तवाचः किमपि मधुलिहो वारुणीपानमत्ताः ॥ २ ॥

विदूषकः -- भो वयस्य एतदपि तावत्पश्य पश्य । य 
एषोऽविरलपतत्कुसुमनिकरोऽद्यापि पत्रान्तरगलद्वर्षावसानसलिलबिन्दुरिव लक्ष्यते 
सप्तपर्णपादपः । (भो वअस्स । एदं पि दाव पेक्ख पेक्ख । जो एसो अविरलपडन्तकुसुमणिअरो 
अज्ज वि पत्तन्तरगऌन्तवरिसावसाणसलिलबिन्दू विअ लक्खीअदि 
सत्तवण्णपाआवो ।)

राजा -- वयस्य सम्यगुत्प्रेक्षितम् । बह्व् एव सदृशं जलदसमयस्य । तथाहि ।

बिभ्राणा मृदुतां शिरीषकुसुमश्रीहारिभिः शाद्वलैः
सद्यः कल्पितकुट्टिमा मरकतक्षोदैरिव क्षालितैः ।
एषा संप्रति बन्धनाद्विगलितैर्बन्धूकपुष्पोत्करैरद्यापि 
क्षितिरिन्द्रगोपकशतैश्च्छन्नेव संलक्ष्यते ॥ ३ ॥

(ततः प्रविशति चेटी ।)

चेटी -- आज्ञाप्तास्मि देव्या वासवदत्तया । हञ्जे इन्दीवरिके अद्य 
मयागस्त्यमहर्षयेऽर्घो दातव्यः । तद्गच्छ त्वम् । शेफलिकाकुसुममालां 
लघु गृहीत्वागच्छेति । एषाप्यारण्यिका धारागृहोद्यानदीर्घिकाया यावदेव 
विकसितानि कमलानि नास्ताभिलाषिणा सूर्येण मुकुलाय्यन्ते तावदेव 
लघ्ववचिन्त्यागच्छत्विति । एषा तपस्विनी तां दीर्घिकां न जानाति । तद्गृहीत्वा 
तां गमिष्यामि । (नेपथ्याभिमुखमवलोक्य ।) इत इत आरण्यिके एहि ।
(आणत्तम्हि देवीए वासवदत्ताए । हन्जे इन्दीवरिए । अज्ज मए अगत्थिमहेसिणो अग्घो 
दादव्वो । ता गच्छ तुमं । सेहालिआकुसुममालं लहु गेण्हिअ आअच्छेत्ति । एसावि 
आरण्णिआ धाराघरुज्जाणदीहिआए जाव एव्व विआसिआइं कमलाइं ण अत्थाहिलासिणा 
सुज्जेण मौलाविज्जन्ति ताव एव्व लहुअं अवचिणुअ आअच्छदुत्ति । एसा तवस्सिणी 
तं दीहिअं ण जाणादि । ता गेण्हिअ तं गमिस्सं । इदो इदो आरण्णिए एहि ।) 

(ततः प्रविशत्यारण्यिका ।)

आरण्यिका -- (सबाष्पोद्वेगमात्मगतम् ।) तथा नाम तादृशे वंश 
उत्पन्नयान्यजनमाज्ञाप्य स्थितया सांप्रतं परस्य मयाज्ञप्तिः कर्तव्येति नास्ति 
खलु दुष्करं दैवस्य । अथवा ममैवैष दोषो येन जानत्यापि न व्यापादित 
आत्मा । तत्किं सांप्रतं करिष्यामि । अथवा दुष्करमिदानीं मया चिन्तितम् । 
वरमेवैतदपि । न पुनरात्मनो महार्घं वंशं प्रकाशयन्त्या मया लघूकृत 
आत्मा । तत्का गतिः । यथाभणितमनुष्ठास्यामि । (तह णाम तारिसे वंसे 
उप्पण्णाए अण्णजणं आण्णाविअ ट्ठियाए संपदं परस्स मए आणत्ती कादव्वेत्ति णत्थि 
क्खु दुक्खरं देव्वस्स । अहवा मह एव्व एसो दोसो जेण जाणन्तीए वि ण वावादिओ 
अप्पा । ता किं संपदं करिस्सं । अहवा दुक्खरं दाणिं मए चिन्तिदं । वरं एव्व एदं 
वि । ण उण अप्पणो महग्घं वंसं पआसअन्तीए लहूकिदो अप्पा । ता का गई । 
जहभणिदं अणुचिट्ठिस्सं । )

चेटी -- इत एह्यारण्यिके । (इदो एहि आरण्णिए ।)

आरण्यिका -- इयमागच्छामि । (श्रमं नाटयन्ती ।) हञ्जे दूरे किमद्यापि दीर्घिका । (इअं आअच्छामि । हन्जे दूरे किं अज्जवि दिग्घिआ । )

चेटी -- एषा शेफलिकागुल्मान्तरिता । तदेहि अवतरावः । 
(अवतरणं नाटयतः) (एसा सेहालिआगुम्मन्तरिआ । ता एहि ओदरम्ह ।)

राजा -- वयस्य किमन्यदिव चिन्तयसि । ननु ब्रवीमि बह्वेव 
सदृशं जलदसमयस्येति । (बिभ्राणा मृदुतामित्यादि पुनः पठति ।)

विदूषकः -- (सक्रोधम् ।) भोः त्वं तावदेतदन्यच्च पश्यन्नुत्कण्ठानिर्भरं 
विनोदयस्यात्मानम् । मम पुनर्ब्राह्मणस्य स्वस्तिवाचनवेलातिक्रमति । 
तद्यावदहं त्वरितं दीर्घिकायां स्नात्वा देव्याः सकाशं गमिष्यामि । (भो 
तुमं दाव एदं अण्णं अ पेक्खन्तो उक्कण्ठणिब्भरं विणोदेसि अप्पाणं । मम उण 
बम्हणस्स सोत्थिवाअणवेला अदिक्कमदि । ता जाव अहं तुवरिअं दीहिआए ण्हाइअ देवीए 
सआसं गमिस्सं ।) 

राजा -- ननु मूर्ख पारंगता एव वयं दीर्घिकायाः । एवमनेकेन्द्रियसुखातिशयमनुभवन्नपि 
नोपलक्षयसि । पश्य ।

श्रोत्रं हंसस्वनोऽयं सुखयति दयितानूपुरह्रादकारी
दृष्टिप्रीतिं विधत्ते तटतरुविवरालक्षिता सौधपाली ।
गन्धेनाम्भोरुहाणां परिमलपटुना जायते घ्राणसौख्यं
गात्राणां ह्लादमेते विदधति मरुतो वारिसंपर्कशीताः ॥ ४ ॥

तदेहि दीर्घिकातटमुपसर्पावः । (परिक्रम्यावलोक्य च) वयस्य पश्य पश्य । 

उद्यानदेवतायाः स्फुटपङ्कजकान्तिहारिणी स्वच्छा ।
दृष्टिरिव दीर्घिकेयं रमयति मां दर्शनेनैव ॥ ५ ॥

विदूषकः -- (सकौतुकम्) भो वयस्य पश्य पश्य । कैषा 
कुसुमपरिमलसुगन्धवेणिमधुकरावलिर्विद्रुमलतारुणहस्तपल्लवा 
उज्ज्वलत्तनुकोमलबाहुलता सत्यं प्रत्यक्षचरीवोद्यानदेवता स्त्री दृश्यते । (भो वअस्स पेक्ख 
पेक्ख । का एसा कुसुमपरिमलसुअन्धवेणीमहुअरावली विद्दुमलआरुणहत्थपल्लवा 
उज्जलन्ततणुकोमलबाहुलदा सच्चं पच्चक्खचरी विअ उज्जाणदेवदा इत्थिआ दीसइ ।) 

राजा -- (सकौतुकं विलोक्य ।) वयस्य निरतिशयस्वरूपशोभाजनितबहुविकल्पेयम् । 
यत्सत्यमहमपि नावगच्छामि । पश्य ।

पातालाद्भुवनालोकनपरा किं नागकन्योत्थिता
मिथ्या तत्खलु दृष्टमेव हि मया तस्मिन्कुतोऽस्तीदृशी ।
मूर्ता स्यादिह कौमुदी न घटते तस्या दिवा दर्शनं
केयं हस्ततलस्थितेन कमलेनालोक्यते श्रीरिव ॥ ६ ॥

विदूषकः -- (निरूप्य ।) एषा खलु देव्याः परिचारिकेन्दीवरिका । 
तद्गुल्मान्तरितौ भूत्वा पश्यावः । (एसा क्खु देवीए परिआरिआ इन्दीवरिआ । 
ता गुम्मन्तरिआ भविअ पेक्खम्ह ।)  

(उभौ तथा कुरुतः)

चेटी -- (कमलिनीपत्रग्रहणं नाटयन्ती ।) आरण्यिके अवचिनु त्वं 
पद्मानि । अहमप्येतस्मिन्नलिनीपत्रे शेफालिकाकुसुमान्यवचित्य देवीसकाशं 
गमिष्यामि । (आरण्णिए अवइणुं तुमं पदुमाइं । अहं वि एदस्सिं
णलिणीपत्तम्मि सेहालिआकुसुमाईं अवइणुअ देवीसआसं गमिस्सं ।) 

राजा -- वयस्य संलाप इव वर्तते । तदवहिताः शृणुमः । कदाचिदित 
एव व्यक्तीभविष्यति । 

(चेटी गमनं नाटयति)

आरण्यिका -- हला इन्दीवरिके । न शक्नोमि त्वया विना मुहूर्तमप्यत्रासितुम् । 
(हला इन्दीवरिए ण सक्कुणोमि तुए विणा मुहुत्तं वि एत्थ आसिदुं ।) 

चेटी -- (विहस्य ।) यादृशमद्य मया देव्या मन्त्रितं श्रुतं तादृशेन 
चिरमेव मया विना त्वयासितव्यम् । (जादिसं अज्ज मए देवीए मन्तिदं सुदं 
तारिसेण चिरं एव्व मए विणा तुए आसिदव्वं ।) 

आरण्यिका - (सविषादम् ।) किं देव्या मन्त्रितम् । (देवीए मन्तिदं ।)

चेटी -- एतत् । तदैषाहं महाराजेन भणिता यथा-यदैषा विन्ध्यकेतुदुहिता 
वरयोग्या भविष्यति तदाहं स्मारयितव्य इति । तत्सांप्रतं महाराजं 
स्मारयामि येनास्या वरचिन्तापर्याकुलो भविष्यति । (एवं । 
तदा एसा अहं महाराएण भणिदा जह जदा एसा विञ्झकेदुदुहिदा वरजोग्गा 
भविस्सदि तदा अहं सुमराइदव्वेत्ति । ता संपदं सुमरावेमि जेण से वरचिन्तापज्जाउलो 
भविस्सदि ।) 

राजा -- (सहर्षम् ।) इयं सा विन्ध्यकेतोर्दुहिता । (सानुतापम् ।) 
चिरं मुषिताः स्मो वयम् । वयस्य निर्दोषदर्शना कन्यका खल्वियम् । 
विश्रब्धमिदानीं पश्यामः ।

आरण्यिका -- (सरोषं कर्णौ पिधाय ।) तद्गच्छ त्वम् । न मम 
त्वयासंबद्धप्रलापिन्या प्रयोजनम् । (ता गच्छ तुमं । ण मह तुए असंबद्धप्पलाविणीए 
पओअणं । )

(चेट्य् अपसृत्य पुष्पावचयं नाटयति ।)

राजा -- अहो सुतरां प्रकटीकृतमाभिजात्यं धीरतया । वयस्य 
धन्यः खल्वसौ य एतदङ्गस्पर्शसुखभाजनं भविष्यति । 

(आरण्यिका कमलावचयं नाटयति)

विदूषकः -- भो वयस्य पश्य पश्य । आश्चर्यमाश्चर्यम् । एषा 
सलिलचलत्करपल्लवप्रभाविस्तृतेनापहसितशोभं करोति कमलवनमवचिन्वती । 
(भो वअस्स पेक्ख पेक्ख । अच्चरिअं अच्चरिअं । एसा 
सलिलचलन्तकरपल्लवप्पहावित्थिदेण ओहसिअसोहं करेदि कमलवणं अवचिणन्ती ।) 

राजा -- वयस्य सत्यमेवैतत् । पश्य । 

अच्छिन्नामृतबिन्दुवृष्टिसदृशीं प्रीतिं ददत्या दृशां
याताया विगलत्पयोधरपटाद्रष्टव्यतां कामपि ।
अस्याश्चन्द्रमसस्तनोरिव करस्पर्शास्पदत्वं गता
नैते यन्मुकुलीभवन्ति सहसा पद्मास्तदेवाद्भुतम् ॥ ७ ॥

आरण्यिका -- (भ्रमरबाधां नाटयन्ती ।) हा धिक् हा धिक् । एते 
खल्वपरे परित्यज्य कमलिनीं नीलोत्पलवनानि समापतन्तो निपुणतरं 
बाधमाना आयासयन्ति मां दुष्टमधुकराः । (उत्तरीयेण मुखं पिधाय सभयम् ।) 
हला इन्दीवरिके परित्रायस्व मां परित्रायस्व माम् । एते खलु दुष्टमधुकराः 
परिभविष्यन्ति । (हद्धि हद्धि । एदे क्खु अवरे परिच्चैअ कमलिणिं 
णीलुप्पलवणाइं समापडन्ता णिउणअरं बाधन्ता आआसअन्ति मं दुट्ठमहुअरा । हला 
इन्दीवरिए परित्ताएहि मं परित्ताएहि मं । एदे क्खु दुट्ठमहुअरा परिभविस्सन्ति ।)

विदूषकः -- भो वयस्य पूर्णास्ते मनोरथाः । यावदेव गर्भदास्याः 
सुता नागच्छति तावदेव त्वमपि तूष्णीको भूत्वोपसर्प । एषापि सलिलशब्दसूचितेन 
पदसंचारेणेन्दीवरिकागच्छतीति ज्ञात्वा त्वामेवावलम्बिष्यते । 
(भो वअस्स पुण्णा दे मणोरहा । जाव एव्व गब्भदासीए सुदा ण आअच्छदि दाव 
एव्व तुमं वि तुण्हीको भविअ उवसप्प । एसा वि सलिलसद्दसूइदेण पअसंचारेण 
इन्दीवरिआ आअच्छदि त्ति जाणिअ तुमं एव्व ओलम्बिस्सदि ।) 

राजा -- साधु वयस्य साधु । कालानुरूपमुपदिष्टम् । (इत्यारण्यिका । 
समीपमुपसर्पति ।)

आरण्यिका -- (पदशब्दाकर्णनं नाटयन्ती ।) इन्दीवरिके लघूपसर्प 
लघूपसर्प । अकुलीकृतास्मि दुष्टमधुकरैः । (इन्दीवरिए । लहु उवसप्प लहु 
उवसप्प । आउली-किद म्हि दुट्ठ-महुअरेहिं । (राजानमवलम्बते ।)

(राजा कण्ठे गृह्णाति । आरण्यिकोत्तरीयं मुखादपनीय 
राजानमपश्यन्ती भ्रमरावलोकनं नाटयति ।)

राजा -- (स्वोत्तरीयेण भ्रमरान्निवारयन् ।)

अयि विसृज विषादं भीरु भृङ्गास्तवैते
परिमलरसलुब्धा वक्त्रपद्मे पतन्ति ।
विकिरसि यदि भूयस्त्रासलोलायताक्षी
कुवलयवनलक्ष्मीं तत्कुतस्त्वां त्यजन्ति ॥ ८ ॥

आरण्यिका -- (राजानं दृष्ट्वा साध्वसं नाटयन्ती ।) कथं नैषेन्दीवरिका । 
(सभयं राजानं त्यक्त्वापसरन्ती ।) इन्दीवरिके । लघ्वागच्छ लघ्वागच्छ । 
परित्रायस्व माम् । (कहं ण एसा इन्दीवरिआ । इन्दीवरिए । लहु आअच्छ 
लहु आअच्छ । परित्ताएहि मां ।) 

विदूषकः -- भवति सकलपृथ्वीपरित्राणसमर्थेन वत्सराजेन परित्रायमाणा 
चेटीमिन्दीवरिकामाक्रन्दसि । (होदि सअलपुढवीपरित्ताणसमत्थेण 
वच्छराएण परित्ताअन्ती चेडिं इन्दीवरिअं अक्कन्दसि ।) 

(राजा "अयि विसृज-" इत्यादि पुनः पठति ।)

आरण्यिका -- (राजानमवलोक्य सस्पृहं सलज्जं चात्मगतम् ।) अयं खलु स 
महाराजो यस्याहं तातेन दत्ता । स्थाने खलु तातस्य पक्षपातः । 
(आकुलतां नाटयति ।) (अअं क्खु सो महाराओ जस्स अहं तादेण दिण्णा 
ठाणे क्खु तादस्स पक्खवादो ।)

चेटी -- आयासिता खल्वारण्यिका दुष्टमधुकरैः । तद्यावदुपसर्प्य 
समाश्वासयामि । आरण्यिके मा बिभिहि । एषोपगतास्मि । (आआसिआ 
क्खु आरण्णिआ दुट्ठमहुअरेहिं । ता जाव उवसप्पिअ समस्सासेमि । आरण्णिए 
मा भआहि । एसा उवअदम्हि ।) 

विदूषकः -- भोः अपसरापसर । एषा खल्विन्दीवरिकागता । एतं 
वृत्तान्तं प्रेक्ष्य देव्यै निवेदयिष्यति । (अङ्गुल्या निर्दिश्य ।) तदिदमेव 
कदलीगृहं प्रविश्य मुहूर्तं तिष्ठावः । (भो ओसर ओसर । एसा क्खु इन्दीवरीआ 
आअदा । एदं उत्तन्तं पेक्खिअ देवीए णिवेदस्सदि । ता इमं एव्व कदलीघरं 
पविसिअ मुहुत्तं चिट्टम्ह ।) 

(उभौ तथा कुरुतः ।)

चेटी -- (उपसृत्य कपोलौ स्पृशन्ती ।) हञ्जे आरण्यिके । कमलसदृशस्य 
तव वदनस्याहं दोषो यन्मधुकरा एवमपराध्यन्ति । (हस्ते गृहीत्वा ।) 
तदेहि गच्छावः । परिणतो दिवसः । (हन्जे आरण्णिए कमलसरिसस्स तुह 
वअणस्स अअं दोसो जं महुअरा एव्वं अवरज्झन्ति । ता एहि गच्छम्ह । परिणदो दिअहो ।)

(गमनं नाटयतः)

आरण्यिका -- (कदलीग्र्हाभिमुखमवलोक्य ।) हञ्जे इन्दीवरिके 
अतिशिशिरतया सलिलस्योरुस्तम्भ इव समुत्पन्नः । तच्छनैः शनैर्गच्छावः । 
(हन्जे इन्दीवरिए अदिसिसिरदाए सलिलस्स ऊरूत्थम्भो विअ समुप्पण्णो । ता सणिअं 
सणिअं गच्छम्ह ।) 

चेटी -- तथा । (तह । )

(इति निष्क्रान्ते)

विदूषकः -- भोः एहि निष्क्रामावः । तां गृहीत्वैषा दास्याः सुतेन्दीवरिका 
गता । (भो एहि णिक्कमम्ह । तं गेण्हिअ एसा दासीए सुदा इन्दीवरिआ गदा ।) 

राजा -- (निःश्वस्य ।) कथं गता । सखे वसन्तक। न 
खल्वविघ्नमभिलषितमधन्यैः प्राप्यते । (विलोक्य ।) सखे पश्य पश्य । 

आबद्धमुखमपीदं कण्टकितं कमलकाननं तस्याः ।
सुकुमारपाणिपल्लवसंस्पर्शसुखं कथयतीव ॥ ९ ॥

(निःश्वस्य) सखे । क इदानीमुपायः पुनस्तां द्रष्टुम् ।

विदूषकः -- भोः त्वमेव पुत्तलिकां भङ्क्त्वेदानीं रोदिषि । न 
मम खलु ब्राह्मणस्य वचनं करोषि । (भो तुमे एव्व पुत्तलिअं भञ्जिअ दाणिं 
रोदिसि । ण मह क्खु बम्हणस्स वअणं करेसि ।) 

राजा -- किं मया न कृतम् ।

विदूषकः -- तदिदानिं विस्मृतम् । यथा तुष्णीको भूत्वोपसर्पेति 
मया भणितम् । अतिसंकटे यद्भवान्प्रविश्यालीकपाण्डित्यदुर्विदग्धतया 
" अयि विसृज विषादम् " इत्येतैरन्यैश्च कटुवचनैर्निर्भर्त्स्य सांप्रतं किं 
रोदिषि । पुनरप्युपायं पृच्छसि । (तं दाणिं विसुमरिदं । जह तुण्हीको भविअ 
उवसप्पेत्ति मए भणिदं । अदिसंकडे जं भवं पविसिअ अलिअपंडिच्चदुव्विदद्धदाए अइ 
विसिज विसादेत्ति एदेहिं अण्णेहिं अ कडुअवअणेहिं णिब्भच्छिअ संपदं किं रोदिसि । 
पुणो वि उवाअं पुच्छसि ।) 

राजा -- कथं समाश्वासनमपि निर्भर्त्सितमिति भणितं मूर्खेण ।

विदूषकः -- ज्ञातमेव कोऽत्र मूर्ख इति । तत्किमनेन । अस्तमयाभिलाषी 
भगवान्सहस्ररश्मिः । तदेह्यभ्यन्तरमेव प्रविशावः । (जाणिदं 
एव्व को एत्थ मुक्खोत्ति । ता किं एदेण । अत्थमआहिलासी भअवं सहस्सरस्सी । 
ता एहि अब्भन्तरं एव्व पविसम्ह ।) 

राजा -- (विलोक्य ।) अये परिणतप्रायो दिवसः । अहह । संप्रति हि-

हृत्वा पद्मवनद्युतिं प्रियतमेवेयं दिनश्रीर्गता 
रागोऽस्मिन्मम चेतसीवसवितुर्बिम्बेऽधिकं लक्ष्यते ।
चक्राह्वोऽहमिव स्तिथः सहचरीं ध्यायन्नलिन्यास्तटे 
संजाता सहसा ममेव भुवनस्याप्यन्धकारा दिशः ॥ १० ॥

(इति निष्क्रान्ताः सर्वे ।) 
इति द्वितीयोऽङ्कः ।

तृतीयोऽङ्कः ।

(ततः प्रविशति मनोरमा ।) 
मनोरमा -- आज्ञमास्मि देव्या वासवदत्तया हञ्जे मनोरमे यः स 
साङ्कृत्यायन्यार्यपुत्रस्य मम च वृत्तान्तो नाटकोपनिबद्धस्तस्य 
नर्तितव्यशेषमद्य युष्माभिः कौमुदीमहोत्सवे नर्तितव्यम् इति । ह्यः खल्वारण्यिकया 
प्रियसख्या शून्यहृदययान्यथैव नर्तितम् । अद्य पुनर्वासवदत्ताभूमिकया 
तया यदि तथा क्रियते ततोऽवश्यं देवी कुप्यति । तत्कुत्र तावत्तां 
प्रेक्ष्योपालप्स्ये । (विलोक्य ।) एषारण्यिकात्मनैव किमपि किमपि 
मन्त्रयमाणा दीर्घिकातीरे कदलीगृहं प्रविशति । तद्गुल्मान्तरिता भूत्वा श्रोष्यामि 
तावदस्या विश्रब्धजल्पितानि । (आणत्तम्हि देवीए वासवदत्ताए हन्जे मणोरमे 
जं तं संकिच्चायणीए अज्जउत्तस्स मम अ उत्तन्तं णाडओवणिबद्धं तस्स णच्चिदव्वसेसं 
अज्ज तुम्हेहिं कोमुदीमहूसवे णच्चिदव्वंति । हिओ क्खु आरण्णिआए पिअसहीए सुण्ण
हिअआए अण्णहा एव्व णच्चिदं । अज्ज उण वासवदत्ताभूमिआए ताए जै तह करीअदि 
तदो अवस्सं देवी कुप्पदि । ता कहिं दाव तां पेक्खिअ उवालम्भिस्सं । एसा 
आरण्णिआ अप्पणा एव्व किं वि किं वि मन्तअन्ती दिग्घिआतीले कदलीघरअं 
पविसदि । ता गुम्मन्तरिआ भविअ सुणिस्सं दाव से वीसद्धजप्पिदाणिं ।)

(ततः प्रविशत्यासनस्था कामावस्थां नाटयन्त्यारण्यिका ।)

आरण्यिका -- (निःश्वस्य ।) हृदय दुर्लभजनं प्रार्थयमानं त्वं कस्मान्मां 
दुःखितां करोषि । (हिअअ दुल्लहजणं पत्थअन्तो तुमं कीस मं दुक्खिदं करेसि ।)

मनोरमा -- तदेतदस्याः शून्यहृदयत्वस्य कारणम् । किं पुनरेषा प्रार्थयते । 
अवहिता तावच्छ्रोष्यामि । (तं एदं एदस्स सुण्णहिअअत्तणस्स कारणं । किं उण 
एसा पत्थेदि । अवहिदा दाव सुणिस्सं ।)

आरण्यिका -- (सास्रम् ।) कथं तथा नाम सौम्यदर्शनो भूत्वा महाराज 
एवं संतापयति माम् । आश्चर्यमाश्चर्यम् । (निःश्वस्य ।) अथवा ममैवैषाऽभागधेयता । 
न पुनर्महाराजस्य दोषः । (कहं तह णाम सोम्मदंसणो भविअ 
महाराओ एव्वं संदावेदि मं । अच्छरिअं अच्छरिअं । अहवा मह एव्व एसा अभाअहेअदा । 
ण उण महाराअस्स दोसो ।)

मनोरमा -- (सबाष्पम् ।) कथं महाराज एवास्याः प्रार्थनीयः । साधु 
प्रियसखि साधु । आभिजात्यसदृशस्तेऽभिलाषः । (कहं महाराओ एव्व से 
पत्थणिज्जो । साहु पिअसही साहु । अभिजाअसरिसो दे अहिलासो ।)

आरण्यिका -- कस्मै तावदेतं वृत्तान्तं निवेद्य सह्यवेदनमिव दुःखं 
करिष्यामि । (विचिन्त्य ।) अथवा अस्ति मे हृदयनिर्विशेषा प्रियसखी मनोरमा । 
तस्या अप्येतल्लज्जया न पारयामि कथयितुम् । सर्वथा मरणं वर्जयित्वा 
कुतो मे हृदयस्यान्या निर्वृतिः । (कस्स दाव एदं उत्तन्तं णिवेदिअ 
सज्झवेअणं विअ दुक्खं कारैस्सं । अहवा अत्थि मे हिअअणिव्विसेसा पिअसही 
मनोरमा । ताए वि एदं लज्जाए ण पारेमि कहिदुं । सव्वहा मरणं वज्जिअ कुदो 
मे हिअअस्स अण्ण णिव्वुदी ।)

मनोरमा -- (सास्रम् ।) हा धिक् हा धिक् । अतिभूमिं गतोऽस्यास्तपस्विन्या 
अनुरागः । तत्किमिदानीमत्र करिष्यामि । (हद्धि हद्धि । अदिभूमिं 
गदो से तवस्सिणीए अणुराओ । ता किं दाणिं एत्थ करिस्सं)

आरण्यिका -- (साभिलाषम् ।) अयं स उद्देशो 
यस्मिन्मधुकरैरायास्यमानावलम्ब्य महाराजेन समाश्वासितास्मि भिरु मा बिभीहीति । (अअं 
सो उद्देसो जस्सिं महुअरेहिं आआसिज्जन्ती ओलम्बिअ महाराएण समस्सासिदम्हि 
भीरु मा भआहित्ति ।)

मनोरमा -- (सहर्षम् ।) कथमेषापि दृष्टा महाराजेन । सर्वथास्त्यस्या 
जीवितस्योपायः । यावदुपसृत्य समाश्वासयाम्येनाम् । (सहसोपसृत्य ।) युक्तं 
नाम हृदयस्यापि लज्जितुम् । (कहं एसा वि दिट्ठा महाराएण । सव्वहा अत्थि 
से जीविदस्स उवाओ । जाव उवसप्पिअ समस्सासेमि णं । जुत्तं णाम हिअअस्स 
वि लज्जिदुं ।)

आरण्यिका -- (सलज्जमात्मगतम् ।) हा धिक् हा धिक् । सर्वं 
श्रुतमेतया । तदत्र युक्तमेव प्रकाशयितुम् । (प्रकाशं हस्ते गृहीत्वा ।) 
प्रियसखि मा कुप्य मा कुप्य । लज्जैवात्रापराध्यति । (हद्धि हद्धि । सव्वं सुदं 
एदाए । ता-एत्थ जुत्तं एव्व पआसैदुं । पिअसहि मा कुप्प मा कुप्प । लज्जा एव्व 
एत्थ अवरज्झदि ।)

मनोरमा -- (सहर्षम् ।) सखि अलं शङ्कया । एतन्म आचक्ष्व । 
सत्यमेव त्वं महाराजेन दृष्टा न वेत्ति । (सहि अलं संकाए । एदं मे 
आअक्ख । सच्चं एव्व तुमं महाराएण दिट्ठा ण वेत्ति ।)

आरण्यिका -- (सलज्जमधोमुखी ।) श्रुतमेव प्रियसख्या सर्वम् । (सुदं 
एव्व पिअसहीए सव्वं ।)

मनोरमा -- यदि दृष्टा महाराजेन त्वं तदलं संतापितेन । स 
एवेदानीं दर्शनोपायपर्याकुलो भविष्यति । (जइ दिट्ठा महाराएण तुमं ता अलं 
संतप्पिदेण । सो एव्व दाणिं दंसणोवाअपज्जाउलो भविस्सदि ।)

आरण्यिका -- अयं सखीजनः पक्षपातेन मन्त्रयते । अयि 
सखिपक्षपातिनि । देवीगुणनिगडनिबद्धे खलु तस्मिञ्जने कुत एतत् । (अहं 
सहीअणो पक्खवादेण मन्तेदि । ऐ सहिपक्खवादिणि । देवीगुणणिअलणिबद्धे क्खु 
तस्सिं जणे कुदो एदं ।)

मनोरमा -- (विहस्य ।) हला अपण्डिते कमलिनीबद्धानुरागोऽपि 
मधुकरो मालतीं प्रेक्ष्याभिनवरसास्वादलम्पटः कुतस्तामनासाद्य स्थितिं 
करोति । (हला अपण्डिदे कमलिणीबद्धाणुराओ वि महुअरो मालदीं पेक्खिअ 
अहिणवरसास्सादलम्पडो कुदो तं अण्आसादिअ ट्ठिदिं करेदि ।)

आरण्यिका -- किमेतेनासंभावितेन । तदेहि । अधिकं खलु शरदातपेन 
संतप्तान्यद्यापि न मेऽङ्गानि संतापं मुञ्चन्ति । (किं एदिण असंभाविदेण । 
ता एहि । अहिअं क्खु सरदादवेण संतप्पाइं अज्ज वि ण मे अङ्गाइं संदावं 
मुञ्चन्दि ।)

मनोरमा -- अयि लज्जालुके न युक्तमेतदवस्थां गतयापि त आत्मा 
प्रच्छादयितुम् । (अइ लज्जालुए ण जुत्तं एदावत्थं गदाए वि दे अप्पा पच्छादिदुं ।)

(आरण्यिका मुखमवनमयति ।)

मनोरमा -- अयि अविश्रम्भशीले किमिदानीं प्रच्छादयसि । 
निश्वासानिभविनिर्गतो दिवसं रात्रिम् अपि तवानुरागोऽविरतपतत्कुसुमशरशरनिवहप्रवृत्तहुङ्कारशब्द 
इव न भणति । (आत्मगतम् ।) अथवा न खल्वयं 
काल उपालम्भस्य । तद्यावन्नलिनीपत्राण्यस्या हृदये दास्यामि । (उत्थाय 
दीर्घिकाय नलिनीपत्त्राणि गृहीत्वारण्यिकाया हृदये ददती ।) समाश्वसितु सखी 
समाश्वसितु सखी । (अइ अविसम्भसीले किं दाणिं पच्छादेसि । णीसासणिहविणिग्गओ 
दिअहं रतिं वि तुज्झ अणुराओ अविरदपडन्तकुसुमसरसरणिवहपौत्तहुंकारसद्दो 
विअ ण भणइ । अहवा ण हु अअं कालो उवालम्भस्स । ता जाव णलिणीपत्ताइं 
से हिअए दाइस्सं । समस्ससदु सही समस्ससदु सही ।)

(ततः प्रविशति विदूषकः ।)

विदूषकः -- अतिमहान् खलु प्रियवयस्यस्यारणियकाया उपर्यनुरागः । 
येन परित्यक्तराजकार्यस्तस्या एव दर्शनोपायं चिन्तयन्नात्मानं विनोदयति । 
(विचिन्त्य ।) कुत्रेदानीं तां प्रेक्षे । अथवा तत्रैव तावद् दीर्घिकायामन्विष्यामि । 
(परिक्रामति ।) (अदिमहण्तो क्खु पिअवअस्सस्स आरण्णिआए 
उवरि अणुराओ । जेण परिच्चत्तराअकज्जो ताए एव्व दंसणोवाअं चिन्तअन्तो अप्पाणं 
विणोदेइ । कहिं दाणिं तं पेक्खे । अहवा तहिं एव्व दाव दिग्घिआए अण्णेसामि ।)

मनोरमा -- (आकर्ण्य ।) पदशब्द इव श्रूयते । तत्कदलीगुल्मान्तरिते 
भूत्वा प्रेक्षावहे तावत्क एष इति । (पदसद्दो विअ सुणीअदि । ता 
कदलीगुम्मन्तरिदा भविअ पेक्खम्ह दाव को एसोत्ति ।)

(उभे तथा कृत्वा पश्यतः ।)

आरण्यिका -- कथं स एव महाराजस्य पार्श्वपरिवर्ती ब्राह्मणः । (कहं सो एव्व 
महाराअस्स पसपरिवट्ट बम्हणो ।)

मनोरमा -- कथं वसन्तक एव । (सहर्षमात्मगतम् ।) अपि नाम 
तथा भवेत् । (कहं वसन्तओ एव्व । अवि णाम तह हवे ।)

विदूषकः -- (दिशोऽवलोक्य ।) किमिदानीमारण्यिका सत्यमेव 
संवृत्ता । (किं दाणिं आरण्णिआ सच्चं एव्व संवुत्ता ।)

मनोरमा -- (सस्मितम् ।) सखि राजवयस्यः खलु ब्राह्मणस्त्वामुद्दिश्य 
मन्त्रयते । तत्तावदवहिते शृणुवः । (सहि राअवअस्सो क्खु बम्हणो 
तुमं उद्दिस्सिअ मन्तेदि । ता दाव अवहिदा सुणम्ह ।)

(आरण्यिका सस्पृहं सलज्जं च शृणोति ।)

विदूषकः -- (सोद्वेगम् ।) यदा तावन्मया गुरुमदनसंतापनिस्सहशरीरस्य 
प्रियवयस्यस्य वचनेन देव्योर्वासवदत्तापद्मावत्योरन्यासां च देवीनां 
भवनान्यन्विष्यता न सा दृष्टा तदा यत्र दीर्घिकायां दृष्टेदमपि तावत्प्रेक्षिष्य 
इत्यागतोऽस्मि । तद्यावदिहापि नास्ति । किमिदानीं करिष्ये । (जदा दाव 
मए गरुमअणसंदावणीसहसरीरस्स पिअवअस्सस्स वअणेण देवीणं वासवदत्तापदुमावदीणं 
अण्णणं अ देवीणं भवणाइं अण्णेसन्तेण ण सा दिट्ठा तदा जहिं दिग्घिआए दिट्ठा इदं 
वि दाव पेक्खिस्सं ति आअदोम्हि । ता जाव इह वि णत्थि । किं दाणिं करिस्सं ।)

मनोरमा -- श्रुतं प्रियसख्या । (सुदं पिअसहीए ।)

विदूषकः -- (विचिन्त्य ।) अथवा भणित एवाहं वयस्येन । यदि 
तामन्विष्यन्न प्रेक्षसे तत्ततोऽपि तावद्दीर्घिकातस्तस्याः करतलस्पर्शद्विगुणितसुखशीतलानि 
नलिनीपत्राणि गृहीत्वागच्छेति । तत्कथमेतानि ज्ञातव्यानि । 
(अहवा भणिदो एव्व अहं वअस्सेण । जइ तं अण्णेसन्तो ण पेक्खसि ता तदो वि 
दाव दिग्घिआदो ताए करअलप्परिसदिउणिअसुहस्सीअलाइं णलिणीपत्ताइं गेण्हिअ 
आअच्छत्ति । ता कहं एदाइं जाणिदव्वाइं ।)

मनोरमा -- अयं ममावसरः । (उपसृत्य विदूषकं हस्ते गृहीत्वा ।) 
वसन्तक एहि । अहं ते ज्ञापयामि । (अअं मे अवसरो । वसन्तअ एहि । 
अहं दे जाणावेमि ।)

विदूषकः -- (सभयम् ।) कस्य त्वं ज्ञापयासि । किं देव्याः । न 
खलु मया किमपि मन्त्रितम् । (कस्स तुमं जाणावेसि । किं देवीए । ण हु मए 
किं वि मन्तिदं ।)

मनोरमा -- वसन्तक अलं शङ्कया । यादृश्यारन्यिकायाः कृत 
आत्मनः प्रियवयस्यस्यावस्था त्वया वर्णिता ततो द्विगुणतरा भर्तुरपि कृते 
मम प्रियसख्या अवस्था । तत्पश्य पश्य । (उपसृत्यारण्यिकां दर्शयति ।)
(वसन्तअ अलं संकाए । जादिसी आरण्णिआए किदे अत्तणो पिअवअस्सस्स अवत्था 
तुए वण्णिदा तदो दिउणदरा भट्टिणो वि किदे मम पिअसहीए अवत्था । ता 
पेक्ख पेक्ख ।)

विदूषकः -- (दृष्ट्वा सहर्षम् ।) सफलो मे परिश्रमः । स्वस्ति भवत्यै ।
(सफलो मे परिस्समो । सोत्थि होदीए ।)

(आरण्यिका सलज्जं कमलिनीपत्त्राण्यपनीयोत्तिष्ठति ।)

मनोरमा -- आर्य वसन्तक । तव दर्शनेनैवापगतः प्रियसख्याः 
संतापो येन स्वयमेव नलिनीपत्राण्यपनयति । तदनुगृह्णात्वार्य इमानि । 
(अज्ज वसन्तअ तुह दंसणेन एव्व अवगदो पिअसहीए संदावो जेण सअं एव्व 
णलिणीपत्ताइं अवणेइ । ता अणुगण्हादु अज्जो इमाइं ।)

आरण्यिका -- (सावेगम् ।) अयि परिहासशीले । कस्मान्मां लज्जयसि ।
(किंचित्पराङ्मुखी तिष्ठति ।) (अइ परिहाससीले । कीस मं लज्जावेसि ।)

विदूषकः -- (सविषादम् ।) तिष्ठन्तु तावन्नलिनीपत्त्राणि । अतिलज्जालुका 
ते प्रियसखी । तत्कथमेतयोः समागमो भविष्यति । (चिट्ठंदु दाव 
णलिणीपत्ताइं । अदिलज्जालुआ दे पिअसही । ता कहं एदाणं समाअमो भविस्सदि ।)

मनोरमा -- (क्षणं विचिन्त्य सहर्षम् ।) वसन्तक एवमिव । (कर्णे 
कथयति ।) (वसन्तअ एव्वं विअ ।) 

विदूषकः -- साधु प्रियसखि साधु । (अपवार्य ।) यावदेव युवां 
नेपथ्यग्रहणं कुरुथस्तावदेवाहमपि वयस्यं गृहीत्वागच्छामि । (इति 
निष्क्रान्तः ।) (साहु पिअसहि साहु । जाव एव्व तुम्हे णेवच्छग्गहणं करेत्थ दाव एव्व अहं 
वि वअस्सं गेण्हिअ आअच्छामि ।)

मनोरमा -- अतिकोपने उत्तिष्ठोत्तिष्ठ । नर्तितव्यमस्माभिस्तस्यैव 
नटकस्य नर्तितशेषम् । तदेहि । प्रेक्षागृहमेव गच्छावः । (परिक्रम्यावलोक्य ।) 
इदं प्रेक्षागारम् । यावदेहि प्रविशावः । (प्रविष्टकेनावलोक्य ।) साधु साधु 
सर्वं सज्जीकृतम् । देव्यागन्तव्यम् । (अदिकोवणे । उट्ठेहि उट्ठेहि । णच्चिदव्वं 
अम्हेहिं तस्स एव्व णाडअस्स णच्चिदसेसं । ता एहि । पेक्खाघरं एव्व गच्छम्ह । 
इदं पेक्खागारं । जाव एहि पविसम्ह । साहु साहु । सव्वं सज्जीकिदं । देवीए आअन्तव्वं ।)

(ततः प्रविशति देवी साङ्कृत्यायनी विभवतश् च परिवारः ।)

वासवदत्ता -- भगवति अहो ते कवित्वम् । येनैतद्गूढवृत्तान्तं 
नाटकोपनिबद्धं सानुभवमप्यस्माकमार्यपुत्रचरितमदृष्टपूर्वमिव दृश्यमानमधिकतरं 
कौतूहलं वर्धयति । (भवअदि अहो दे कवित्तणं । जेण एदं गूढउत्तन्तं 
णाडओवणिबद्धं साणुभवं वि अम्हाणं अज्जउत्तचरिदं अदिट्ठपुव्वं विअ दिसन्तं अहिअअरं 
कोदूहलं वड्ढअदि ।)

साङ्कृत्यायनी -- आयुष्मति आश्रयगुण एवायमीदृशो 
यदसारमपि काव्यमवश्यमेव शृण्वतां श्रवणसुखमुत्पादयति । पश्य ।

प्रायो यत्किंचिदपि प्राप्नोत्युत्कर्षमाश्रयान्महतः ।
मत्तेभकुम्भतटगतमेति हि शृङ्गारतां भस्म ॥ १ ॥

वासवदत्ता -- (सस्मितम्) भगवति सर्वस्य वल्लभो जामाता 
भक्तीति ज्ञायत एवैतत् । तत्किमेतेन कथानुबन्धेन । वरं तदेव 
नर्तितव्यं द्रष्टुम् । (भअवदि सव्वस्स वल्लहो जामादो होदित्ति जाणिअदि एव्व एदं । 
ता किं एदिणा कहाणुबन्धेण । वरं तं एव्व णच्चिदव्वं दट्ठुं ।)

साङ्कृत्यायनी -- एवम् । इन्दीवरिके प्रेक्षागृहमादेशय ।

चेटी -- एतु एतु भट्टिनी । (एदु एदु भट्टिणी ।) (सर्वाः परिक्रामन्ति ।)

साङ्कृत्यायनी -- (विलोक्य ।) अहो प्रेक्षणीयता प्रेक्षागृहस्य ।

आभाति रत्नशतशोभितशातकुम्भ-
स्तम्भावसक्तपृथुमौक्तिकदामरम्यम् ।
अध्यासितं युवतिभिर्विजिताप्सरोभिः
प्रेक्षागृहं सुरविमानसमानमेतत् ॥ २ ॥

मनोरमारण्यके -- (उपसृत्य ।) जयतु जयतु भट्टिनी । (जेदु जेदु 
भट्टिणी ।)

वासवदत्ता -- मनोरमे अतिक्रान्ता खलु संध्या । तद्गच्छतम् । 
लघु गृह्णीतं नेपथ्यम् । (मणोरमे अदिक्कन्दा क्खु संज्झा ता गच्छह । लहु 
गण्हह णेवच्छं ।)

उभे -- यद्देव्याज्ञापयति । (इति प्रस्थिते ।) (जं देवी आणवेदि ।)

वासवदत्ता -- आरण्यिके एतैरेव मदङ्गपिनद्धैराभरणैर्नेपथ्यभूमिं 
गत्वात्मानं प्रसाध्य । (आभरणान्यङ्गादवतार्यारण्यिकायाः समर्पयति) मनोरमे 
त्वमपि नलगिरिग्रहणपरितुष्टेन तातेनार्यपुत्रस्य 
दत्तान्याभरणानीन्दीवरिकासकाशाद्गृहीत्वा नेपथ्यभूमिं गत्वात्मानं मण्डय येन सुसदृशी 
दृश्यसे महाराजस्य । (आरण्णिए एदेहिं एव्व मदन्गपिणद्धेहिं आभरणेहिं 
णेवच्छभूमिं गदुअ अप्पाणअं पसाहेहि । मणोरमे तुमं वि णलगिरिग्गहणपरितुट्ठेण तादेण 
अज्जउत्तस्स दिण्णाइं आभरणाइं इन्दीवरिआसआसादो गेण्हिअ णेवच्छभूमिअं गदुअ 
अप्पाणं मण्डेहि जेण सुसदिसी दीससि महाराअस्स ।)

(मनोरमा इन्दीवरिकासकाशादाभरणानि गृहीत्वा सहारण्यकया निष्क्रान्ता ।)

इन्दीवरिका -- इदमासनम् । उपविशतु भट्टिणी । (एदं आसणं । 
उवविसदु भट्टिणी ।)

वासवदत्ता -- (आसनं निर्दिश्य ।) उपविशतु भगवती । (उवविसदु भअवदी ।)

(उभे उपविशतः ।)

(ततः प्रविशति गृहीतनेपथ्यः कञ्चुकी ।)

कञ्चुकी -- 

अन्तःपुराणां विहितव्यवस्थः 
पदे पदेऽहं स्खलितानि रक्षन् ।
जरातुरः सम्प्रति दण्डनीत्या 
सर्वं नृपस्यानुकरोमि वृत्तम् ॥ ३ ॥

भोः आज्ञापितोऽस्मि विमानिताशेषशत्रुसैन्येन यथार्थनाम्ना महासेनेन 
समादिश्यतामन्तःपुरेषु यथा - श्वो वयमुदयनोत्सवमनुभवामः । 
अतो युष्माभिरुत्सवानुरूपवेषोज्ज्वलेन परिजनेन सह मन्मथोद्यानं 
गन्तव्यमिति ।

साङ्कृत्यायनी -- (कञ्चुकिनं निर्दिश्य ।) राजपुत्रि प्रवृत्ता प्रेक्षा । 
दृश्यताम् ।

कञ्चुकी -- तदेतदादेष्टव्यं परिजनेन सह गन्तव्यमिति । न 
गृहीतनेपथ्येनेति । कुतः ।

पादैर्नूपुरिभिर्नितम्बफलकैः शिञ्जानकाञ्चीगुणै-
र्हारापादितकान्तिभिः स्तनतटैः केयूरिभिर्बाहुभिः ।
कर्णैः कुण्डलिभिः करैः सवलयैः सस्वस्तिकैर्मूर्धजै
र्देवीनां परिचारिकापरिजनोऽप्येतेषु संदृश्यते ॥ ४ ॥

न खलु किंचिदत्रापूर्वमनुष्ठेयम् । केवलं स्वाम्यादेश इति मत्वाहं 
समादिष्टस्तदाज्ञाशेषं राजपुत्र्यै निवेदयामि । (परिक्रम्यावलोक्य च ।) इयं 
सा वासवदत्ता वीणाहस्तया काञ्चनमालयानुगम्यमाना गन्धर्वशालां 
प्रविष्टा । यावदस्याः कथयामि । (परिक्रामति ।) 

(ततः प्रविशति गृहीतवासवदत्तानेपथ्यासनस्थारण्यिका 
वीणाहस्ता काञ्चनमाला च ।)

आरण्यिका -- हला काञ्चनमाले कस्मात्पुनश्चिरयत्यद्यापि वीणाचार्यः ।
(हला कन्चणमाले कीस उण चिराअदि अज्ज वि वीणाआरिओ ।)

काञ्चनमाला -- भर्तृदारिके दृष्टस्तेनैक उन्मत्तः । तस्य वचनं श्रुत्वा 
चित्रेण भवितोऽपहसंस्तिष्ठति । (भट्टिदारिए दिट्ठो देण एक्को उम्मत्तो । तस्स 
वअणं सुणिअ चित्तेण भाविदो ओहसन्तो चिट्ठै ।)

आरण्यिका -- (सहस्ततालं विहस्य ।) हञ्जे सुष्ठ्वेतं पृच्छति । सदृशाः 
सदृशे रजन्त इति द्वावत्रोन्मत्तौ । (हन्जे सुट्ठु एदं पुच्छदि । सरिसा सरिसे 
रन्जन्तित्ति दुवे एत्थ उम्मत्ता ।)

साङ्कृत्यायनी -- राजपुत्र्याः सदृशमकारं पश्याम्यस्यास्तादृशेनाकारेणावश्यं 
त्वदीयां भूमिकां संभावयिष्यति ।

कञ्चुकी -- (उपसृत्य ।) राजपुत्रि देवस्त्वामाज्ञापयति । 
श्वोऽवश्यमस्माभिर्वीणां वादयन्ती श्रोतव्या । तत्त्वया नवतन्त्रीसज्जया 
घोषवत्या स्थेयमिति ।

आरण्यिका -- आर्य यद्येवं लघु वीणाचार्यं विसर्जय । (अय्य जइ एव्वं लहु 
वीणाआरिअं विसज्जेहि ।)

कञ्चुकी -- एष वत्सराजं प्रेषयामि । (इति निष्क्रान्तः ।)

आरण्यिका -- काञ्चनमाले उपनय मे घोषवतीं यावदस्यास्तन्त्रीः परीक्षे ।
(कन्चणमाले उवणेहि मे घोसवदीं जाव से तंतीओ परिक्खेमि ।)

(काञ्चनमाला वीणामर्पयति । आरण्यिकोत्सङ्गे वीणां कृत्वा सारयति ।)

(ततः प्रविशति गृहीतवत्सराजनेपथ्या मनोरमा ।)

मनोरमा -- (स्वगतम् ।) चिरयति खलु महाराजः । किं न कथितं 
वसन्तकेन । अथवा देव्या बिभेति । यदीदानीमागच्छेत्ततो रमणीयं 
भवेत् । (चिरअदि क्खु महाराओ किं ण कहिदं वसन्तएण । अहवा देवीए 
भाअदि । जइ दाणिं आअच्छे तदो रमणिज्जं हवे ।)

(ततः प्रविशति राजावगुण्ठितशरीरो विदूषकश्च ।)

राजा -- 

संतापं प्रथमं तथा न कुरुते शीतांशुरद्यैव मे
निश्वासा ग्लपयन्त्यजस्रमधुनैवोष्णास्तथा नाधरम् ।
संप्रत्येव मनो न शून्यमलसान्यङ्गानि नो पूर्वव
द्दुःखं याति मनोरथेषु तनुतां संचिन्त्यमानेष्वपि ॥ ५ ॥

वयस्य सत्यमेवोक्तं मनोरमया । यथैषा मम प्रियसखी महाराजस्य 
देव्या दर्शनपथादपि रक्ष्यते तदयं समागमोपायः । अद्य रात्रावस्माभिरुदयनचरितं 
नाम नाटकं देव्याः पुरतो नर्तितव्यम् । तत्रारण्यिका वासवदत्ता 
भविष्यति । अहमपि वत्सराजः । तच्चरितेनैव सर्वं शिक्षितव्यम् । 
तदागत्य स्वयमेव स्वां भूमिकां कुर्वाणः समागमोत्सवमनुभवत्विति ।

विदूषकः -- यदि मां न प्रत्याययस्येषा मनोरमा तव वेषं धारयन्ती 
तिष्ठति । तदुपसृत्य स्वयमेव पृच्छ । (जइ मं ण पत्तिआअसि एसा मणोरमा 
तुह वेसं धारअन्ती चिट्ठइ । ता उवसप्पिअ सअं एव्व पुच्छ ।)

राजा -- (मनोरमामुपसृत्य ।) मनोरमे सत्यमिदं यद्वसन्तकोऽभिधत्ते ।

मनोरमा -- भर्तः सत्यमेव । मण्डयैतैराभरणैरात्मानम् । (इत्याभरणान्यङ्गादवतार्य 
राज्ञे समर्पयति ।) (भट्टा सच्चं एव्व । मण्डअ एदेहिं आभरणेहिं अप्पाणअं ।)

(राजा परिदधाति ।)

विदूषकः -- एते खलु राजानो दास्यापि एवं नर्त्यन्ते । अहो 
कार्यस्य गुरुता । (एदे क्खु राआणो दासीए वि एव्वं णच्चाविअन्ति । अहो 
कज्जस्स गरुअदा ।)

राजा -- (विहस्य ।) मूर्ख नैष कालः परिहासस्य । निभृतेन 
चित्रशालां प्रविश्य मनोरमया सहास्मन्नृत्तम् पश्यता स्थीयताम् । 

(उभौ तथा कुरुतः ।)

आरण्यिका -- काञ्चनमाले तिष्ठतु वीणा । प्रक्ष्यामि तावत्कमपि ।
(कन्चणमाले चिट्ठदु वीणा । पुच्च्छिस्सं दाव किं वि ।)

राजा -- शृणोमि तावत्कतमोऽयमुद्देशो वर्तते । (इत्यवहितः शृणोति ।)

काञ्चनमाला -- पृच्छतु भर्तृदारिका । (पुच्छदु भट्टिदारिआ ।)

आरण्यिका -- सत्यमेव तातो मन्त्रयते एवं यथा-यदि वीणां वादयन्नपहरति 
मां वत्सराजोऽवश्यं बन्धनान्मुञ्चामीति । (सच्चं एव्व तादो मन्तेदि 
एव्वं जह जइ वीणं वादअन्तो अवहरेदि मं वच्छराओ अवस्सं बन्धणादो मुन्चेमित्ति ।)

राजा -- (प्रविश्य पटाक्षेपेण सहर्षं वस्त्रान्ते ग्रथितं बध्नाति ।) एवमेतत् । 
कः संदेहः ।

सपरिजनं प्रद्योतं विस्मयमुपनीय वादयन्वीणाम् ।
वासवदत्तामपहरामि न चिरादेवेति पश्यामि ॥ ६ ॥

यतः सुसंविहितं सर्वं यौगन्धरायणेन ।

वासवदत्ता -- (सहसोत्थाय ।) जयतु जयत्वार्यपुत्रः । (जेदु जेदु अच्चौत्तो ।)

राजा -- (स्वगतम् ।) कथं प्रत्यभिज्ञातोऽस्मि देव्या ।

साङ्कृत्यायनी -- (सस्मितम् ।) राजपुत्रि अलमलं संभ्रमेण । 
प्रेक्षणीयकमेतत् ।

राजा -- (आत्मगतं सहर्षम्) इदानीमुच्छ्वासितोऽस्मि ।

वासवदत्ता -- (सविलक्षस्मितमुपविश्य ।) कथं मनोरमैषा । मया 
पुनर्ज्ञातमार्यपुत्र एष इति । साधु मनोरमे साधु । शोभनं नर्तितम् ।
(कहं मणोरमा एसा । मए उण जाणिदं अज्जउत्तो एसोत्ति । साहु मणोरमे साहु । 
सोहणं णच्चिदं ।)

साङ्कृत्यायनी -- राजपुत्रि स्थान एव कृता भ्रान्तिस्ते मनोरमया । पश्य ।

रूपं तन्नयनोत्सवास्पदमिदं वेषः स एवोज्ज्वलः
सा मत्तद्विरदोचिता गतिरियं तत्सत्त्वमत्यूर्जितम् ।
लीला सैव स एव सान्द्रजलदह्रादानुकारी स्वरः
साक्षाद्दर्शित एष नः कुशलया वत्सेश एवानया ॥ ७ ॥

वासवदत्ता -- हञ्जे इन्दीवरिके बद्धेनार्यपुत्रेणाहं वीणां शिक्षिता । 
तदस्य कुरु नीलोत्पलदामकेन निगडनम् । (शिरसोऽपनीय नीलोत्पलदामार्पयति ।) 
(हन्जे इन्दीवरिए । बद्धेण अज्जउत्तेण अहं वीणं सिक्खाविदा । ता से 
करेहि णीलुप्पलदामएण णिअलणम् ।)

(इन्दीवरिका तथा कृत्वा पुनस्तत्रैवोपविशति ।)

आरण्यिका -- काञ्चनमाले कथय कथय । ननु सत्यमेव मन्त्रयते 
तातो यदि वीणां वादयतपहरति मां वत्सराजस्ततोऽवश्यं बन्धनान्मुञ्चामीति ।
(कन्चणमाले कहेहि कहेहि । णं सच्चं एव्व मन्तेदि तादो जै वीणं वादअन्तो 
अवहरेदि मं वच्छराओ तदो अवस्सं बन्धणादो मुञ्चेमित्ति ।)

काञ्चनमाला -- भर्तृदारिके सत्यम् । तथा कुरु यथा वत्सराजस्यावश्यं 
बहुमता भवसि । (भट्ठिदारिए सच्चं । तह करेहि जह वच्छराअस्स 
अवस्सं बहुमदा होसि ।)

राजा -- निष्पादितमेव काञ्चनमालया यत्तदस्माभिरभिलषितम् ।

आरण्यिका -- यद्येवं तदादरेण वादयिष्यामि । (गायन्ती वादयति)
(जइ एव्वं ता आदरेण वादैस्सं ।)

घनबन्धनसंरुद्धं गगनं दृष्ट्वा मानसमेतुम् ।
अभिलषति राजहंसो दयितां गृहीत्वात्मनो वसतिम् ॥ ८ ॥
(घणबन्धणसंरुद्धं गअणं दट्ठूण माणसं एदुं ।
अहिलसै राअहंसो दैअं घेऊण अप्पणो वसइं ॥)

(विदूषको निद्रां नाटयति ।)

मनोरमा -- (हस्तेन चालयन्ती ।) वसन्तक पश्य पश्य । प्रियसखी 
मे नृत्यति । (वसन्तअ पेक्ख पेक्ख पिअसही मे णच्चइ ।)

विदूषकः -- (सरोषम् ।) दास्याः सुते त्वमपि न ददासि स्वप्तुम् । 
यदाप्रभृति प्रियवयस्येनारण्यिका दृष्टा तदाप्रभृति तेन सह मया रात्रंदिवं 
निद्रा न दृष्टा । तदन्यतो निष्क्रम्य स्वप्स्यामि । (निष्क्रम्य शेते)
(दासीए सुदे तुमं वि ण देसि सुविदुं । जदप्पहुदि पिअवअस्सेण आरण्णिआ दिट्ठा 
तदप्पहुदि तेण सह मए रत्तिंदिवं णिद्दा ण दिट्ठा । ता अण्णदो णिक्कमिअ सुविस्सं ।)

(आरण्यिका पुनर्गायति ।)

अभिनवरागक्षिप्ता मधुकरिका वामकेन कामेन ।
उत्ताम्यति प्रार्थयमाना द्रष्टुं प्रियदर्शनं दयितम् ॥ ९ ॥
(अहिणवराअक्खित्ता महुअरिआ वामएण कामेण ।
उत्तम्मइ पत्थन्ती दट्ठुं पिअदंसणं दैअं ॥)

राजा -- (तत्क्षणं श्रुत्वा सहसोपसृत्य ।) साधु राजपुत्रि साधु । अहो 
गीतमहो वादित्रम् । तथाहि ।

व्यक्तिर्व्यञ्जनधातुना दशविधेनाप्यत्र लब्धाधुना
विस्पष्टो द्रुतमध्यलम्बितपरिच्छिन्नस्त्रिधायं लयः ।
गोपुच्छप्रमुखाः क्रमेण यतयस्तिस्रोऽपि संपादिता-
स्तत्वौघानुगताश्च वाद्यविधयः सम्यक्त्रयो दर्शिताः ॥ १० ॥

आरण्यिका -- (वीणां परिष्वज्यासनादुत्थाय राजानं साभिलाषं पश्यन्ती ।) 
उपाध्याय प्रणमामि । (उवाज्झाअ पणमामि ।)

राजा -- (सस्मितम् ।) यदहमिच्छामि तत्ते भूयात् ।

काञ्चनमाला -- (आरण्यिकाया आसनं निर्दिश्य ।) इहैवोपविशतु 
उपाध्यायः । (इह एव्व उवविसदु उवज्झाओ ।)

राजा -- (उपविश्य ।) राजपुत्री क्वेदानीमुपविशतु ।

कञ्चनमाला -- (सस्मितम्) इदानीमेव भर्तृदारिका विद्यामानेन 
परितोषिता युष्माभिः । तदर्हत्येवैषोपाध्यायपीठिकायाः । (दाणिं एव्व 
भट्टिदारिआ विज्जामाणेन परितोसिदा तुम्हेहिं । ता अरुहदि एव्व एसा उवज्झाअपीठिआए ।)

राजा -- उपविशत्वर्हेयमर्धासनस्य । राजपुत्रि स्थीयताम् ।

(आरण्यिका काञ्चनमालां पश्यति ।)

काञ्चनमाला -- (सस्मितम् ।) भर्तृदारिके उपविश । कोऽत्र दोषः । 
शिष्यविशेषा खलु त्वम् । (भट्टिदारिए उवविस । को एत्थ दोसो । सिस्सविसेसा 
क्खु तुमं ।)

(आरण्यिका सलज्जमुपविशति ।)

वासवदत्ता -- (सलज्जम् ।) भगवत्याधिकं कल्पितं काव्यम् । न खल्वहं 
तस्मिन्काल एकासने आर्यपुत्रेण सहोपविष्टा । (भअवदी अहिअं कप्पिदं 
कव्वं । ण हु अहं तस्सिं काले एक्कासणे अज्ज-उत्तेण सह उवविट्ठा ।)

राजा -- राजपुत्रि पुनः श्रोतुमिच्छामि । वादय वीणाम्र ।

आरण्यिका -- (सस्मितम् ।) काञ्चनमाले चिरं खलु मम वादयन्त्याः 
परिश्रमो जातः । इदानीं निःसहान्यङ्गानि । तन्न शक्नोमि वादयितुम् ।
(कन्चणमाले चिरं खु मम वादअन्तीए परिस्समो जादो । दाणिं णिस्सहाइं अङ्गाइं । 
ता ण सक्कुणोमि वादइदुं ।)

काञ्चनमाला -- उपाध्याय सुष्ठु परिश्रान्ता भर्तृदारिका । 
कपोलतलबद्धस्वेदलवायाः पश्यास्या वेपेते अग्रहस्तौ । तत्समाश्वस्ता भवतु 
मुहूर्तम् । (उवज्झाअ सुट्ठु परिस्सन्ता भट्टिदारिआ । कवोलतलबद्धसेअलवाए पेक्ख 
से वेवन्ति अग्गहत्था । ता समस्सत्ता होतु मुहुत्तअं ।)

राजा -- काञ्चनमाले युक्तमभिहितम् । (हस्तेन ग्रहीतुमिच्छति ।)

(आरण्यिका हस्तम् अपसारयति ।)

वासवदत्ता -- (सासूयम् ।) भगवति अधिकमेतदपि त्वया कृतम् । 
न खल्वहं काञ्चनमाला काव्येन वञ्चयितव्या । भअवदि अहिअं एदं 
वि तुए किदं । ण हु अअं कन्चणमाला कव्वेण वन्चैदव्वा ।)

साङ्कृत्यायनी -- (विहस्य ।) आयुष्मति ईदृशमेव काव्यं भविष्यति ।

आरण्यिका -- (सरोषमिव ।) अपेहि काञ्चनमाले अपेहि । न मे 
बहुमतासि । (अवेहि कन्चणमाले अवेहि । ण मे बहुमदासि ।)

काञ्चनमाला -- (सस्मितम् ।) यद्यहं तिष्ठन्ती न बहुमता तदेषा 
गच्छामि । (इति निष्क्रान्ता ।) (जइ अहं चिट्ठन्ती णा बहुमदा ता एसा गच्छम्हि ।)

आरण्यिका -- (ससम्भ्रमन् ।) काञ्चनमाले तिष्ठ तिष्ठ । अयमस्याग्रहस्तः 
समर्पितः । (कन्चणमाले चिट्ठ चिट्ठ । अहं से अग्गहत्थो समप्पिदो ।)

राजा -- (आरण्यिकाया हस्तं गृहीत्वा ।)

सद्योऽवश्यायबिन्दुव्यतिकरशिशिरः किं भवेत्पद्मकोशो
ह्लादित्वं नास्य मन्ये सदृशमिदमुषस्येव वीतातपस्य ।
मुञ्चन्त्येते हिमौघं नखरजनिकराः पञ्च किं सोऽपि दाही
ज्ञातं स्वेदापदेशादविरतममृतं स्यन्दते व्यक्तमेतत् ॥ ११ ॥

अपि च ।

एतेन बालविद्रुमपल्लवशोभापहारदक्षेण ।
हृदये मम त्वयायं न्यस्तो रागः स्वहस्तेन ॥ १२ ॥

आरण्यिका -- (स्पर्शविशेषं नाटयन्ती ।) हा धिक् हा धिक् । एतां 
मनोरमां स्पृशन्त्या अनर्थमेव मेऽङ्गानि कुर्वन्ति । (हद्धि हद्धि । एदं मणोरमं 
परिसन्तीए अणत्थं एव्व मे अङ्गाइं करेन्ति ।)

वासवदत्ता -- (सहसोत्थाय ।) भगवति पश्य त्वम् । अहं 
पुनरलीकं न पारयामि प्रेक्षितुम् । (भअवदि पेक्ख तुमं । अहं उण अलिअं ण 
पारेमि पेक्खिदुं ।)

साङ्कृत्यायनी -- राजपुत्रि धर्मशास्त्रविहित एष गान्धर्वो विवाहः । 
किमत्र लज्जास्थानम् । प्रेक्षणीयकमिदम् । तन्न युक्तमस्थाने रसभङ्गं 
कृत्वा गन्तुम् ।

(वासवदत्ता परिक्रामति ।)

इन्दीवरिका -- (विलोक्य ।) भट्टिनि वसन्तकश्चित्रशालाद्वारे 
प्रसुप्तस्तिष्ठति । (भट्टिणि वसन्तओ चित्तसालादुवारे पसुत्तो चिट्ठइ ।)

वासवदत्ता -- (निरूप्य ।) वसन्तक एवैषः । (विचिन्त्य ।) 
राज्ञाप्यत्र भवितव्यम् । तद्बोधयित्वा प्रक्ष्यामि तावदेनम् । (प्रबोधयति ।)
(वसन्तओ एव्व एसो । रण्णा वि एत्थ होदव्वं । ता बोधिअ पुच्छिस्सं दाव णं ।)

विदूषकः -- (निद्राजडमुत्थाय सहसा विलोक्य ।)  (मणोरमे किं णच्चिअ 
आअदो पिअवअस्सो । आदु णच्चदि एव्व ।)मनोरमे किं 
नर्तित्वागतः प्रियवयस्यः । अथवा नृत्यत्येव ।]

वासवदत्ता -- (सविषादम्) कथमार्यपुत्रो नृत्यति । मनोरमेदानीं कुत्र ।
कहं अज्जउत्तो णच्चदि । मणोरमा दाणिं कहिं ।)

विदूषकः -- एषा चित्रशालायां तिष्ठति । (एसा चित्तसालाए चिट्ठइ ।)

मनोरमा -- (सभयमात्मगतम् ।) कथमन्यथैव हृदये कृत्वा देव्या मन्त्रितम् । 
एतेनापि मूर्खबटुकेनान्यथैव बुद्ध्वा सर्वमाकुलीकृतम् । (कहं अण्णहा 
एव्व हिअए करिअ देवीए मन्तिदं । एदेण वि मुक्खबडुएण अण्णहा एव्व बुद्धिअ सव्वं 
आउलीकिदं ।)

वासवदत्ता -- (सरोषं हसन्ती ।) साधु मनोरमे साधु । शोभनं 
त्वया नर्तितम् । (साहु मणोरमे साहु । सोहणं तुए णच्चिदं ।)

मनोरमा -- (सभयं कम्पमाना पादयोर्निपत्य ।) भट्टिनि न 
खल्वहमत्रापराध्यामि । एतेन खलु हताशेन बलादलंकरणानि गृहीत्वा 
द्वारस्थितेनेह निरुद्धा । न पुनर्ममाक्रन्दन्त्याः शब्दो मुरजनिर्घोषान्तरितः 
केनापि श्रुतः । (भट्टिणि ण हु अहं एत्थ अवरज्झामि । एदेण खु हदासेण बलादो 
अलंकरणाइं गेण्हिअ दुवारट्ठिदेण इह णिरुद्धा । ण उण मह अक्कन्दन्तीए सद्दो 
मुरणिग्घोसन्तरिदो केण वि सुदो ।)

वासवदत्ता -- हञ्जे उत्तिष्ठ । ज्ञातं सर्वम् । वसन्तकः 
खल्वारण्यिकावृत्तान्तनाटके सूत्रधारः (हन्जे उट्ठेहि । जाणिदं सव्वं । वसन्तओ क्खु 
आरण्णिआवुत्तन्तणाडए सुत्तधारो ।)

विदूषकः -- स्वयमेव चिन्तय । कुत्रारण्यिका कुत्र वसन्तक इति ।
(सअं एव्व चिन्तेहि । कहिं आरण्णिआ कहिं वसन्तओत्ति ।)

वासवदत्ता -- मनोरमे सुगृहीतं कृत्वैनमागच्छ तावत् । प्रेक्षणीयमस्य 
पश्यामि । (मणोरमे सुग्गहीदं करिअ णं आअच्छ दाव । पेक्खणीअं से 
पेक्खम्हि ।)

मनोरमा -- (स्वगतम् ।) इदानीं समाश्वसितास्मि । (विदूषकं करे बध्नाति । 
प्रकाशम् ।) हताश इदानीम् अनुभवात्मनो दुर्नयस्य फलम् । (दाणिं 
समस्ससिदम्हि । हदास दाणिं अणुभव अत्तणो दुण्णअस्स फलं ।)

वासवदत्ता -- (ससंभ्रममुपसृत्य ।) आर्यपुत्र प्रतिहस्तमेतदमङ्गलम् । 
(इति पादयोर्नीलोत्पलदामापनयन्ती सोत्प्रासम् ।) मर्षत्वार्यपुत्रो यन्मनोरमेति 
कृत्वा नीलोत्पलदामकेन बन्धितोऽसि । (अज्जउत्त पडिहदं एदं अमङ्गलं । 
मरिसदु अज्जउत्तो जं मणोरमेत्ति करिअ णीलुप्पलदामएण बन्धाविदोसि ।)

(आरण्यिका सभयमपसृत्य तिष्ठति ।)

राजा -- (सहसोत्थाय विदूषकं मनोरमां च दृष्ट्वात्मगतम् ।) कथं विज्ञातोऽस्मि 
देव्या । (वैलक्ष्यं नाटयति ।)

साङ्कृत्यायनी -- (सर्वानवलोक्य सस्मितम् ।) कथमन्यदेवेदं प्रेक्षणीयकं 
संवृत्तम् । अभूमिरियमस्मद्विधानाम् । (इति निष्क्रान्ता ।)

राजा -- (स्वगतम् ।) अपूर्वोऽयं कोपप्रकारः । दुर्लभमत्रानुनयं 
पश्यामि । (विचिन्त्य ।) एवं तावत्करिष्ये । (प्रकाशम् ।) देवि 
त्यज्यतां कोपः ।

वासवदत्ता -- आर्यपुत्र कोऽत्र कुपितः । (अज्जउत्त को एत्थ कुविदो)

राजा -- कथं न कुपितासि ।

स्निग्धं यद्यपि वीक्षितं नयनयोस्ताम्रा तथापि द्युति-
र्माधुर्येऽपि सति स्खलत्यनुपदं ते गद्गदा वागयम् ।
निश्वासा नियता अपि स्तनभरोत्कम्पेन संलक्षिताः
कोपस्ते प्रकटप्रयत्नविधृतोऽप्येष स्फुटं लक्ष्यते ॥ १३ ॥

(पादयोर्निपत्य) प्रसीद प्रिये प्रसीद ।

वासवदत्ता -- आरण्यिके त्वं कुपितेति संभावयन्नार्यपुत्रः प्रिये 
प्रसीदेति प्रसादयति । तदुपसर्प । (इति हस्तेनाकर्षति ।) (आरण्णिए तुमं 
कुविदत्ति संभावअन्तो अज्जउत्तो पिए पसीदत्ति पसादअदि । ता उवसप्प ।)

आरण्यिका -- (सभयम् ।) भट्टिनि न खल्वहं किमपि जानामि ।
(भट्टिणि ण हु अहं किं वि जाणामि ।)

वासवदत्ता -- आरण्यिके त्वं कथं न जानासि । इदानीं ते शिक्षयामि । 
इन्दीवरिके गृहाणैनाम् । (आरण्णिए तुमं कहं ण आणासि । 
दाणिं दे सिक्खावेमि । इन्दीवरिए गेण्ह एदं ।)

विदूषकः -- भवति अद्य कौमुदीमहोत्सवे तव चित्तमपहर्तुं वयस्येन 
प्रेक्षणीयमनुष्ठितम् । (होदि अज्ज कोमुदीमहूसवे तुह चित्तं अवहरिदुं 
वअस्सेण पेक्खणीअं अणुचिट्ठिदं ।)

वासवदत्ता -- एतं युष्माकं दुर्नयं प्रेक्ष्य हासो मे जायते । (एदं 
तुंहाणं दुण्णअं पेक्खिअ हासो मे जाअदि ।)

राजा -- देवि अलमन्यथा विकल्पितेन । पश्य ।

भ्रूभङ्गैः क्रियते ललाटशशिनः कस्मात्कलङ्को मुधा
वाताकम्पितबन्धुजीवसमतां नीतोऽधरः किं स्फुरन् ।
मध्यश्चाधिककम्पितस्तनभरेणायं पुनः खिद्यते
कोपं मुञ्च तवैव चित्तहरणायैतन्मया क्रीडितम् ॥ १४ ॥

देवि प्रसीद प्रसीद । (इति पादयोः पतति ।)

वासवदत्ता -- हञ्जे निवृत्तं प्रेक्षणकम् । तदेहि । अभ्यन्तरमेव 
प्रविशावः । (इति निष्क्रान्ता ।) (हन्जे णिवुत्तं पेक्खणअं । ता एहि । अब्भन्तरं 
एव्व पविसम्ह ।)

इति गर्भनाटकम् ।

राजा -- (विलोक्य ।) कथमकृत्वैव प्रसादं गता देवी ।

स्वेदाम्भःकणभिन्नभीषणतरभ्रूभङ्गमेकं रुषा
त्रासेनापरमुत्प्लुतोत्प्लुतमृगव्यालोलनेत्रोत्पलम् ।
उत्पश्यन्नहमग्रतो मुखमिदं देव्याः प्रियायास्तथा
भीतश्चोत्सुकमानसश्च महति क्षिप्तोऽस्म्यहं संकटे ॥ १५ ॥

तद्यावदिदानीं शयनीयं गत्वा देव्याः प्रसादनोपायं चिन्तयामि । 

(इति निष्क्रान्ताः सर्वे ।)

इति तृतियोऽङ्कः । 

चथुर्थोऽङ्कः

(ततः प्रविशति मनोरमा)

मनोरमा -- (सोद्वेगम् ।) अहो दीर्घरोषता देव्याः । एतावन्तं कालं 
बद्धाया अपि प्रियसख्या आरण्यिकाया उपर्यनुकम्पां न गृह्णाति । सा 
तपस्विन्यात्मनो बन्धनस्य क्लेशेन तथा न संतप्यते यथा भर्तुर्दर्शननिराशतया । 
ईदृशं चास्या दुःखं येनाद्यैवात्मानं व्यापादयन्ती मया कथमपि 
निवारिता । एतं वृत्तान्तं भर्त्रे निवेदयेति वसन्तकं भणित्वागतास्मि । 
(अहो दिग्घरोसदा देवीए । एत्तिअं कालं बद्धाए पिअसहीए आरण्णिआए उवरि 
अणुकम्पं ण गेण्है । सा तवस्सिणी अत्तणो बन्धणस्स किलेसेण तह ण संतप्पदि जह 
भट्टिणो दंसणणिरासदाए । ईरिसं च से दुक्खं जेण अज्ज एव्व अत्ताणं वावादअन्ती 
मए कहं वि णिवारिदा । एदं उत्तन्तं भट्टिणो णिवेदेहित्ति वसन्तअं भणिअ आअदम्हि ।)

(ततः प्रविशति काञ्चनमाला ।)

काञ्चनमाला -- कथमअन्विष्यन्त्यापि मया भगवती साङ्कृत्यायनी 
न दृष्टा । (विलोक्य।) तदेतामपि तावन्मनोरमां प्रक्ष्यामि । (उपसृत्य ।) 
मनोरमे अपि जानासि कुत्र भगवती साङ्कृत्यायनीति । (कहं अण्णेसन्तीए 
वि मए भअवई संकिच्चाअणी ण दिट्ठा । ता एदं वि दाव मणोरमं पुच्छिस्सं । मणोरमे 
अवि जाणासि कहिं भअवई सङ्किच्चाअणि त्ति ।)

मनोरमा -- (विलोक्याश्रूणि प्रमृज्य ।) हला काञ्चनमाले दृष्टा । किं 
पुनस्तया प्रयोजनम् । (हला कन्चणमाले दिट्ठा । किं उण ताए पओअणं ।)

काञ्चनमाला -- मनोरमे अद्य देव्याङ्गारवत्या लेखः प्रेषितः । 
तस्मिन्वाचिते बाष्पपूर्णनयना दृढं संतप्तुमारब्धा देवी । तद्विनोदननिमित्तं 
तस्या भगवतीमन्विष्यामि । (मणोरमे अज्ज देवीए अंगारवदीए लेहो पेसिदो । 
तस्सि वाचिदे बप्फपुण्णणअणा दिढं संतप्पिदुं आरद्धा देवी । ता विणोदणणिमित्तं ताए 
भअवदिं अण्णेसामि ।)

मनोरमा -- हला किं पुनस्तस्मिंल्लेख आलिखितम् । (हला किं उण 
तस्सिं लेहे आलिहिदं ।)

काञ्चनमाला -- या मम भगिनी सा तव जनन्येव । तस्या भर्ता 
दृढवर्मा तातस्ते । तत्तव किमेतदाख्यातव्यं । तस्य समधिकं संवत्सरं 
कलिङ्गहतकेन बद्धस्य । तन्न युक्तमेतं वृत्तान्तमनिष्टं श्रुत्वा समीपस्थितस्य 
समर्थस्य भर्तुस्त एवमुदासीनत्वमवलम्बितुमिति । (जा मह भइणी 
सा तव जणणी एव्व । ताए भत्ता दिढवम्मा तादो दे । ता तव किं एदं आअक्खिदव्वं । 
तस्स समहिअं संवच्छरं कलिंगहदएण बद्धस्स । ता ण जुत्तं एदं उत्तन्तं अणिट्ठं 
सुणिअ समीवट्ठिदस्स समत्थस्स भत्तुणो दे एव्वं उदासीणत्तणं ओलम्बिदुंत्ति ।)

मनोरमा -- हला काञ्चनमाले । यदा तावदयं वृत्तान्तो भट्टिन्यै न 
केनापि विज्ञापितव्य इति भर्त्राज्ञप्तं तत्केन पुनरिदानीं स लेखः श्रावितः ।
(हला कन्चणमाले जदा दाव अअं उत्तन्तो भट्टिणीए ण केण वि विण्णविइदव्वोत्ति 
भट्टिणा आणत्तं ता केण उण दाणिं सो लेहो सुणाविदो ।)

काञ्चनमाला -- अनुवाच्य तूष्णींभूताया मम हस्ताद्गृहीत्वा स्वयमेव 
भट्टिण्या वाचितः । (अणुवाइअ तुण्हींभूदाए मह हत्थादो गेण्हिअ सअं एव्व 
भट्टिणीए वाइदो ।)

मनोरमा -- तेन गच्छ त्वम् । एषा खलु देवी तयैव सह 
दन्तवलभ्यां तिष्ठति । (तेण गच्छ तुमं । एसा क्खु देवी ताए एव्व सह 
दन्तवलहीए चिट्ठै ।) 

काञ्चनमाला -- तेन हि भट्टिनीसकाशं गमिष्यामि । (इति निष्क्रान्ता ।)
(तेण हि भट्टिणीसआसं गमिस्सं ।)

मनोरमा -- चिरं खलु म आरण्यिकासकाशादागतायाः । दृढं च 
निर्विण्णा सा तपस्विन्यात्मनो जीवितेन । कदाचिदत्याहितं भवेत् । 
तत्तत्रैव गच्छामि । (इति निष्कान्ता ।) (चिरं खु मे आरण्णिआसआसादो 
आअदाए । दिढं च णिव्विण्णा सा तवस्सिणी अत्तणो जीविदेण । कदाइ अच्चाहिदं 
भवे । ता तहि एव्व गच्छह्मि ।)

(इति प्रवेशकः ।)

(ततः प्रविशति सोद्वेगासनस्था वासवदत्ता साङ्कृत्यायनी विभवतश्च परिवारः ।)

साङ्कृत्यायनी -- राजपुत्रि अलमुद्वेगेन । नेदृशो वत्सराजः । 
कथमित्थं गतमपि भवत्या मातृष्वसृपतिं विज्ञाय वत्सराजो निश्चिन्तं स्थास्यति ।

वासवदत्ता -- (सास्रम्।) भगवति अतिऋजुकेदानीं त्वम् । 
यस्य मया न कार्यं तस्य मदीयेन किं कार्यम् । मातुर्युक्तं 
ममैतदालिखितुं । सा पुनर्न जानात्यद्यापि तादृशी न वासवदत्तेति । 
तव पुनरेष आराण्यिकावृत्तान्तः प्रत्यक्षः । तत्कथमेतद्भणासि । (भअवदि 
अदिउज्जुआ दाणिं तुमं । जस्स मए ण कज्जं तस्स ममकेरयेण किं कज्जं । 
अज्जुआए जुत्तं मम एदं आलिहिदुं । सा उण ण आणादि अज्जवि तारिसी ण 
वासवदत्तेत्ति । तुह उण एदं आरण्णिआए उत्तन्तं पच्चक्खं । ता कहं एदं भणासि ।)

साङ्कृत्यायनी -- यत एव मे प्रत्यक्षं तत एव ब्रवीमि । तेन ननु 
कौमुदीमहोत्सवे त्वां हासयितुं तथा क्रीडितम् । 

वासवदत्ता -- भगवति एतदत्र सत्यम् । तथा हासितास्मि येन 
भगवत्याः पुरतो लज्जया कथमपि तिष्ठामि । तत्किं तदीयया कथया । 
नन्वेतेनैव पक्षपातेनैतावतीं भूमिं नीतास्मि । (इति रोदिति ।) (भअवदि 
एदं एत्थ सच्चं । तह हासिदम्हि जेण भअवदीए पुरदो लज्जाए कहं वि चिट्ठामि । ता 
किं तक्केरकाए कहाए । णं एदेण एव्व पक्खवादेण एत्तिअं भूमिं णीदम्हि ।)

साङ्कृत्यायनी -- अलं राजपुत्रि रुदितेन । नेदृशो वत्सराजः । 
(विलोक्य ।) अथवा प्राप्त एवायं यस्ते मन्युप्रमार्जनं करोति ।

वासवदत्ता - मनोरथा इदानीमेते भगवत्याः । (मणोरहा दाणिं एदे 
भअवदीए ।)

(ततः प्रविशति राजा विदूशकश्च ।)

राजा -- वयस्य क इदानीमभ्युपायः प्रियां मोचयितुम् ।

विदूषकः -- भो वयस्य मुञ्च विषादम् । अहं त उपायं कथयिष्यामि । 
(भो वअस्स मुन्च विसादं । अहं दे उवाअं कहइस्सं ।)

राजा -- (सहर्षम्) वयस्य त्वरिततरमभिधीयताम् ।

विदूषकः -- भो त्वं तावदनेकसमरसंघट्टप्रभावबाहुशाली । 
पुनरप्यनेकगजतुरगपदातिदुर्विषहबलसमुदितः । तत्सर्वबलसंदोहेनान्तःपुरं सुपीडितं 
कृत्वेदानीमेवारण्यिकां मोचय । (भो तुमं दाव अणेअसमरसंघट्ठप्पहावबाहुसाली । 
पुणो वि अणेअगअतुरअपआइदुव्विसहबलसमुदिदो । ता सव्वबलसंदोहेण 
अन्तेउरं सुपीडिअं करिअ दाणिं एव्व आरण्णिअं मुन्चावेहि ।)

राजा -- वयस्य अशक्यमुपदिष्टम् ।

विदूषकः -- किमत्राशक्यम् । यतस्तावत्कुब्जवामनवृद्धकञ्चुकिवर्जितो 
मनुष्योऽपरो नास्ति तत्र । (किं एत्थ असक्कं । जदो दाव 
कुज्जवामणबुड्ढअञ्चुइवज्जिदो मणुस्सो अवरो णत्थि तर्हि ।)

राजा -- (सावज्ञम्) मूर्ख किमसंबद्धं प्रलपसि । देव्याः प्रसादं 
मुक्त्वा नान्यस्तस्या मोक्षणाभ्युपायः । तत्कथय कथं देवीं प्रसादयामि ।

विदूषकः -- भोः मासोपवासं कृत्वा जीवितं धारय । एवं देवी 
चण्डी प्रसत्स्यति । (भो मासोववासं करिअ जीविदं धारेहि । एव्वं देवी चण्डी 
पसीदिस्सदि ।)

राजा -- (विहस्य) अलं परिहासेन । कथय कथं देवीं 
प्रसादयामि ।

धृष्टः किं पुरतोऽवरुध्य विहसन्गृह्णामि कण्ठे प्रियां
किं वा चाटुशतप्रपञ्चरचनाप्रीतां करिष्यामि ताम् ।
किं तिष्ठामि कृताञ्जलिर्निपतितो देव्याः पुरः पादयोः
सत्यं सत्यमहो न वेद्म्यनुनयो देव्याः कथं स्यादिति ॥ १ ॥

तदेहि । देवीसकाशमेव गच्छावः ।

विदूषकः -- भोः गच्छ त्वम् । अहं पुनरिदानीमेव बन्धनात्कथमपि 
परिभ्रश्यागतोऽस्मि । तन्न गमिष्यामि । (भो गच्छ तुमं । अहं 
दाणिं एव्व बन्धणादो कहं वि परिब्भंसिअ आअदोम्हि । तो ण गमिस्सं ।)

राजा -- (विहस्य कण्ठे गृहीत्वा बलान्निवर्तयति ।) मूर्ख आगम्यतामागम्यताम् । 
(परिक्रम्यावलोक्य च) इयं देवी दन्तबलभीमध्यमध्यास्ते । 
यावदुपसर्पामि । (सलज्जम् उपसर्पति)

(वासवदत्ता सखेदम् आसनादुत्तिष्ठति ।)

राजा --

किं मुक्तमासनमलं मयि सम्भ्रमेण
नोत्थातुमित्थमुचितं मम तान्तमध्ये ।
दृष्टिप्रसादविधिमात्रहृतो जनोऽय-
मत्यादरेण किमिति क्रियते विलक्षः ॥ २ ॥

वासवदत्ता -- (मुखं निरूप्य ।) आर्यपुत्र विलक्ष इदानीं त्वं भवसि ।
(अज्जउत्त विलक्खो दाणिं तुमं होसि ।)

राजा -- प्रिये सत्यमहं विलक्षः । यत्प्रत्यक्षदृष्टापराधोऽपि भवतीं 
प्रसादयितुं व्यवसितोऽस्मि ।

साङ्कृत्यायनी -- (आसनं निर्दिश्य ।) महाराज क्रियतामासनपरिग्रहः ।

राजा -- (आसनं निर्दिश्य ।) इत इतो देव्युपविशतु ।

(वासवदत्ता भूमावुपविशति)

राजा -- आः कथं भूमावुपविष्टा देवी । अहमप्यत्रैवोपविशामि । 
(इति भूमावुपविश्य कृताञ्जलिः ।) प्रिये प्रसीद प्रसीद । किमेवं प्रणतेऽपि 
मयि गम्भीरतरं कोपमुद्वहसि ।

भ्रूभङ्गं न करोषि रोदिषि मुहुर्मुग्धेक्षणे केवलं
नातिप्रस्फुरिताधरानवरतं निःश्वासमेवोज्झसि ।
वाचं नापि ददासि तिष्ठसि परं प्रध्याननम्रानना
कोपस्ते स्तिमितो निपीडयति मां गूढप्रहारोपमः ॥ ३ ॥

प्रिये प्रसीद प्रसीद । (इति पादयोः पतति ।)

वासवदत्ता -- अतिसुखितो नन्वसि । किमिदानीं दुःखितं जनं 
विकारयसि । उत्तिष्ठ कोऽत्र कुपितः । (अदिसुहिदो णं सि । किं दाणिं 
दुक्खिदं जणं विआरेसि । उट्ठेहि को एत्थ कुविदो ।)

साङ्कृत्यायनी -- उत्तिष्ठ महाराज । किमनेन । अन्यदेव 
तावदुद्वेगकारणमस्याः ।

राजा -- (ससंभ्रमम् ।) भगवति किमन्यत् ।

(साङ्क्र्त्यायनी कर्णे कथयति ।)

राजा -- (विहस्य ।) यद्येवमलमुद्वेगेन । मयापि ज्ञातम् । सिद्ध 
एवास्मिन्प्रयोजने देवीं तु दिष्ट्या वर्धयिष्यामीति नोक्तम् । अन्यथा 
कथमहं दृढवर्मवृत्तान्ते विस्रब्धस्तिष्ठामि । तत्कतिपयान्यहानि तद्वार्ताया 
आगतायाः । इदं च तत्र वर्तते ।

अस्मद्बलैर्विजयसेनपुरःसरैस्तै-
राक्रान्तबाह्यविषयो विहतप्रतापः ।
दुर्गं कलिङ्गहतकः सहसा प्रविश्य
प्राकारमात्रशरणोऽशरणः कृतोऽसौ ॥ ४ ॥

तदवस्थं च तं

निर्दिष्टाक्रान्तमन्दं प्रतिदिनविरमद्वीरदासेरवृत्तं
शश्वत्संशीर्यमाणद्विपतुरगनरक्षीणनिःशेषसैन्यम् ।
अद्य श्वो वा विभग्ने झटिति मम बलैः सर्वतस्तत्र दुर्गे
बद्धं युद्धे हतं वा भगवति न चिराच्छ्रोष्यसि त्वं कलिङ्गम् ॥ ५ ॥

साङ्कृत्यायनी -- राजपुत्रि प्रथमतरमेव भवत्याः कथितं मया 
कथमप्रतिविधाय वत्सराजः स्थास्यतीति ।

वासवदत्ता -- यद्येवं प्रियं मे । (जइ एव्वं पिअं मे ।)

(प्रविश्य ।)

प्रतीहारी -- जयतु जयतु भर्ता । एष खलु विजयसेनो 
दृढवर्मकञ्चुकिसहितो हर्षसमुत्फुल्ललोचनः प्रियं निवेदयितुकामो द्वारे तिष्ठति ।
(जेदु जेदु भट्टा । एसो क्खु विअअसेणो दिढवम्मकञ्चुईसहिदो 
हरिससमुप्फुल्ललोअणो पिअं णिवेदिदुकामो दुवारे चिट्ठै ।)

वासवदत्ता -- (सस्मितम् ।) भगवति यथा तर्कयामि परितोषितास्म्यार्यपुत्रेणेति । 
(भअवदि जह तक्केमि परिदोसिदम्हि अज्जउत्तेणेत्ति ।)

साङ्कृत्यायनी -- वत्सराजपक्षपातिनी खल्वहं न किंचिदपि ब्रवीमि ।

राजा -- शीघ्रं प्रवेशय तौ ।

प्रतीहारी -- तथा । (इति निश्क्रान्ता) (तह ।)

(ततः प्रविशति विजयसेनः कञ्चुकी च ।)

विजयसेनः -- भोः कञ्चुकिन् । अद्य स्वामिपादा द्रष्टव्या इति 
यत्सत्यमनुपमं कमपि सुखातिशयमनुभवामि ।

कञ्चुकी -- विजयसेन अवितथमेतत् । पश्य ।

सुखनिर्भरोऽन्यथापि स्वामिनमवलोक्य भवति भृत्यजनः ।
किं पुनरारिबलविघटननिर्व्यूढप्रभुनियोगभरः ॥ ६ ॥

उभौ -- (उपसृत्य) जयतु जयतु स्वामी ।

(राजा उभावपि परिष्वजते ।)

कञ्चुकी -- देव दिष्ट्या वर्धसे ।

हत्वा कलिङ्गहतकं ह्यस्मत्स्वामी निवेशितो राज्ये ।
देवस्य समादेशो निर्व्यूढो विजयसेनेन ॥ ७ ॥

वासवदत्ता - अयि भगवति अभिजानास्येतं कञ्चुकिनम् ।
(अइ भअवइ अहिजाणासि एदं कञ्चुइं ।)

साङ्कृत्यायनी -- कथं नाभिजानामि । ननु स एष यस्य हस्ते 
मातृष्वसा ते पत्रिकामनुप्रेषितवती ।

राजा -- साधु विजयसेनेन महाव्यापारोऽनुष्ठितः ।

(विजयसेनः पादयोः पतति)

राजा -- देवि दिष्ट्या वर्धसे । प्रतिष्ठितो राज्ये दृढवर्मा ।

वासवदत्ता -- (सहर्षम्।) अनुगृहीतास्मि । (अणुग्गहिदम्हि ।)

विदूषकः -- ईदृशेऽभ्युदयेऽस्मिन्राजकुल एतत्करणीयम् । (राजान 
निर्दिश्य वीणावादनं नाटयन् ।) गुरुपूजा । (आत्मनो यज्ञोपवीतं दर्शयन्।) 
ब्राह्मणस्य सत्कारः । (आरण्यिकां सूचयन्।) सर्वबन्धनमोक्ष इति ।
(ईरिसे अब्भुदए अस्सिं राअउले एदं करणिज्जं । गुरुपूआ । बम्हणस्स सक्कारो । 
सव्वबन्धणमोक्खोत्ति ।)

राजा -- (वासवदत्तामपवार्य छोटिकां ददत् ।) साधु वयस्य साधु ।

विदूषकः -- भवति कथं त्वं न किमप्यत्र समादिशसि । (होदि 
कहं तुमं ण किं वि एत्थ समादिससि ।)

वासवदत्ता -- (साङ्कृत्यायनीमवलोक्य सस्मितम् ।) मोचिता खलु 
हताशेनारण्यिका । (मोइदा क्खु हदासेण आरण्णिआ ।)

साङ्कृत्यायनी -- किं वा तपस्विन्यानया बद्धया ।

वासवदत्ता -- यथा भगवत्यै रोचते । (जह भअवदीए रोअदि ।)

साङ्कृत्यायनी -- यद्येवमहमेव गत्वा तां मोचयिष्यामि । 
(इति निष्क्रान्ता)

कञ्चुकी -- इदमपरं संदिष्टं महाराजेन दृढवर्मणा । त्वत्प्रसादात्सर्वमेव 
यथाभिलषितं संपन्नम् । तदेते प्राणास्त्वदीयाः । यथेष्टमिमान्विनियोक्तुं 
त्वमेव प्रमाणमिति । 

(राजा सलज्जमधोमुखस्तिष्ठति ।)

विजयसेनः -- देव न शक्यमेव देवं प्रति प्रीतिविशेषं दृढवर्मणः 
कथयितुम् ।

कञ्चुकी -- यद्यपि तुभ्यं प्रतिपादितायाः प्रियदर्शिकाया अस्मद्दुहितुः 
परिभ्रंशान्न मे संबन्धो जात इति दुःखमासीत्तथापि वासवदत्तायाः 
परिणेत्रापि त्वया तदपनीतमेव ।

वासवदत्ता -- (सास्रम् ।) आर्य कञ्चुकिन् कथं मे भगिनी 
परिभ्रष्टा । (अज्ज कञ्चुइ कहं मे भइणी परिब्भट्ठा ।)

कञ्चुकी -- राजपुत्रि तस्मिन्कलिङ्गहतकावस्कन्दे विद्रुतेष्वितस्ततोऽन्तःपुरजनेषु 
दिष्ट्या दृष्टामिइदानीं न युक्तमत्र स्थातुमिति तामहं 
गृहीत्वा वत्सराजान्तिकं प्रस्थितः । ततः संचिन्त्य तां विन्ध्यकेतोर्हस्ते 
निक्षिप्य निर्गतोऽस्मि । यावत्प्रतीपमगच्छामि तावत्कैरपि तत्स्थानं सह 
विन्ध्यकेतुना स्मर्तव्यतां नीतम् ।

राजा -- (सस्मितम्।) विजयसेन किं कथयसि ।

कञ्चुकी -- तत्र चान्विष्यता मया न प्राप्ता । तदाप्रभृति नाद्यापि 
विज्ञायते क्व वर्तत इति ।

(प्रविश्य मनोरमा ।)

मनोरमा -- भट्टिनि प्राणसंशये वर्तते सा तपस्विनी । (भट्टिणी 
पाणसंसए वट्टै सा तवस्सिणी ।)

वासवदत्ता -- (सास्रम् ।) किं पुनस्त्वं प्रियदर्शनावृत्तान्तं जानासि ।
(किं उण तुमं पिअदंसणाउत्तन्तं जाणासि ।)

मनोरमा -- न खल्वहं प्रियदर्शनावृत्तान्तं जानामि । एषा खल्वारण्यिका 
कल्यव्यपदेशेनानीतं विषं पीत्वा प्राणसंशये वर्तत इत्येवं मया 
निवेदितम् । तत्परित्रायतां भट्टिनी । (रुदती पादयोः पतति ।) (ण हु अहं 
पिअदंसणाउत्तन्तं जाणामि । एसा क्खु आरण्णिआ कल्लव्ववदेसेण आणीदं विसं पाइअ 
पाणसंसए वट्टदित्ति एव्वं मए णिवेदिदं । ता परित्ताअदु भट्टिणी ।)

वासवदत्ता -- (स्वगतम्।) हा धिक् हा धिक् । प्रियदर्शना-दुःखमपि 
मेऽन्तरितमाआरण्यिकावृत्तान्तेन । अतिदुर्जनः खलु लोकः । कदाचिन्मामन्यथा 
संभावयिष्यति । तदेतदत्र युक्तम् । (प्रकाशं ससंभ्रमम् ।) मनोरमे 
लघ्विहैवानय ताम् । नागलोकाद्गृहीतविषविद्य आर्यपुत्रोऽत्र कुशलः ।
(हद्धि हद्धि । पिअदंसणादुक्खं वि मे अन्तरिदं आरण्णिआउत्तन्तेण । अदिदुज्जणो क्खु 
लोओ । कदाइ मं अण्णहा संभावैस्सदि । ता एदं एत्थ जुत्तं । मणोरमे लहु इह 
एव्व आणेहि तं । णाअलोआदो गहिदविसविज्जो अज्जउत्तो एत्थ कुसलो ।)

(निष्क्रान्ता मनोरमा । ततः प्रविशति मनोरमया धृता
सविषवेगमात्मानं नाटयन्त्यारण्यिका ।)

आरण्यिका -- हला मनोरमे कस्मादिदानीं मामन्धकारं प्रवेशयसि ।
(हला मणोरमे कीस दाणिं मं अन्धआरं पवेसेसि ।) 

मनोरमा -- (सविषादम् ।) हा धिक् हा धिक् । दृष्टिरप्यस्याः 
संक्रान्ता विषेणैव । (वासवदत्तां दृष्ट्वा ।) भट्टिनि लघु परित्रायस्व लघु 
परित्रायस्व । गुरूभूतमस्या विषम् । (हद्धि हद्धि । दिट्ठि वि से संकन्ता 
विसेणेव्व । भट्टिनि लहु परित्ताएहि लहु परित्ताएहि । गुरुभूदं से विसं ।)

वासवदत्ता -- (ससंभ्रमं राजानं हस्ते गृहीत्वा ।) आर्यपुत्र उत्तिष्ठोत्तिष्ठ । 
लघु विपद्यते खल्वेषा तपस्विनी । (सर्वे पश्यन्ति ।) (अज्जउत्त 
उट्ठेहि उट्ठेहि । लहु विवजज्जै क्खु एसा तवस्सिणी ।)

कञ्चुकी -- (विलोक्य ।) सुसदृशी खल्वियं मम राजपुत्र्याः 
प्रियदर्शनायाः । (वासवदत्तां निर्दिश्य) राजपुत्रि कुत इयं कन्यका ।

वासवदत्ता -- आर्य विन्ध्यकेतोर्दुहिता । तं व्यापाद्य विजयसेनेनानीता । 
(अज्ज विन्झकेउणो दुहिदा । तं वावादिअ विजयसेणेण आणीदा ।)

कञ्चुकी -- कुतस्तस्य दुहिता । सैवेयं मम राजपुत्री । हा हतोऽस्मि 
मन्दभाग्यः । (इति निपत्य भूमावुत्थाय ।) राजपुत्रि इयं सा प्रियदर्शिका 
भगिनी ते ।

वासवदत्ता -- आर्यपुत्र परित्रायस्व परित्रायस्व । मम भगिनी 
विपद्यते । (अज्जउत्त परित्ताएहि परित्ताएहि । मम भैणी विवज्जइ ।)

राजा -- समाश्वसिहि समाश्वसिहि । पश्यामस्तावत् । कष्टं भोः कष्टम् ।

संजातसान्द्रमकरन्दरसां क्रमेण
पातुं गतश्च कलिकां कमलस्य भृङ्गः ।
दग्धा निपत्य सहसैव हिमेन चासौ
वामे विधौ न हि फलन्त्यभिवाञ्छितानि ॥ ८ ॥

मनोरमे पृच्छ्यतां तावत्किं ते बोध इति ।

मनोरमा -- सखि किं ते बोधः । (सास्रं पुनश्चालयन्ती) सखि 
ननु भणामि किं ते बोध इति । (सहि किं दे बोधो । सहि णं भणामि 
किं दे बोधोत्ति ।)

प्रियदर्शिका -- (अविस्पष्टम् ।) यदेतदवस्थायापि मया न महाराजो दृष्टः । 
(इत्यअर्धोक्ते भूमौ पतति ।) (जं एदं अवस्थानं गदाए वि मए ण महाराओ दिट्ठो ।)

राजा -- (सास्रम्।)

एषा मीलयतीदमीक्षणयुगं जाता ममान्धा दिशः
कण्ठोऽस्याः प्रतिरुध्यते मम गिरो निर्यान्ति कृच्छ्रादिमाः ।
एतस्याः श्वसितं हृतं मम तनुर्निश्चेष्टतामागता
मन्येऽस्या विषवेग एव हि परं सर्वे तु दुःखं मम ॥ ९ ॥

वासवदत्ता - (सास्रम्) प्रियदर्शने उत्तिष्ठोत्तिष्ठ । पश्यैष 
महाराजस्तिष्ठति । कथं वेदनाप्यस्या नष्टा । किमिदानीं मयापराद्धमजानत्या 
येन कुपिता नालपसि । तत्प्रसीद प्रसीद । उत्तिष्ठोत्तिष्ठ । न 
खलु पुनरपरात्स्यामि । (ऊर्ध्वमवलोक्य ।) हा दैवहतक । किमिदानीं 
मयापकृतं येनैतदवस्थां गता मे भगिन्यादर्शिता । (प्रियदर्शिकाया उपरि 
पतति ।) (पिअदंसणे उट्ठेहि उट्ठेहि । पेक्ख एसो महाराओ चिट्ठै । कहं वेअणा वि 
से णट्ठा । किं दाणिं मए अवरज्झं अआणन्तीए जेण कुविदा णालवसि । ता पसीद 
पसीद । उट्ठेहि उट्ठेहि । ण हु पुणो अवरज्झिस्सं । हा देव्वहदअ किं दाणिं मए 
अवकिदं जेण एदावत्थं गदा मे भइणी आदंसिदा ।)

विदूषकः -- भो वयस्य कथं त्वं मूढ इव तिष्ठसि । नैष विषादस्य 
कालः । विषमा खलु गतिर्विषस्य । तद्दर्शयात्मनो विद्याप्रभावम् ।
(भो वअस्स कहं तुमं मूढोविअ चिट्ठसि । ण एसो विसादस्स कालो । विसमा क्खु गई 
विसस्स । ता दंसेहि अप्पणो विज्जापहावं ।)

राजा -- सत्यमेवैतत् । (प्रियदर्शिकामालोक्य ।) मूढ एवाहमेतावतीं 
वेलाम् । तदहमेनां जीवयामि । सलिलं सलिलम् ।

विदूषकः -- (निष्क्रम्य पुनः प्रविश्य) भोः एतत्सलिलम् । (भो । 
एदं सलिलम् ।)

(राजोपसृत्य प्रियदर्शनाया उपरि हस्तं निधाय मन्त्रस्मरणं 
नाटयति । प्रियदर्शिका शनैरुत्तिष्ठति ।)

वासवदत्ता -- आर्यपुत्र दिष्ट्या प्रत्युज्जीविता मे भगिनी ।
(अज्ज-उत्त दिट्ठिआ पच्चुज्जीविदा मे भइणी ।)

विजयसेनः -- अहो देवस्य विद्याप्रभावः ।

कञ्चुकी -- अहो सर्वत्राप्रतिहता नरेन्द्रता देवस्य ।

प्रियदर्शिका -- (शनैरुत्थायोपविश्य च जृम्भिकां नाटयन्ती सविषादमविस्पष्टम् ।) 
मनोरमे चिरं खलु सुप्तास्मि । (मणोरमे चिरं खु सुत्तम्हि ।)

विदूषकः -- भो वयस्य निर्व्यूढं ते वैद्यत्वम् । (भो वअस्स णिव्वूढं 
दे वेदित्तणं ।)

(प्रियदर्शिका साभिलाषं राजानं निरूप्य सलज्जं किंचिदधोमुखी तिष्ठति ।)

वासवदत्ता -- (सहर्षम् ।) आर्यपुत्र किमिदानीमप्येषान्यथैव करोति ।
(अज्जउत्त । किं दाणिं वि एसा अण्णहेव्व करेदि ।)

राजा -- (सस्मितम् ।) 

स्वभावस्था दृष्टिर्न भवति गिरो नातिविशदा-
स्तनुः सीदत्येषा प्रकटपुलकस्वेदकणिका ।
यथा चायं कम्पः स्तनभरपरिक्लेशजनन-
स्तथा नाद्याप्यस्या नियतमखिलं शाम्यति विषम् ॥ १० ॥


कञ्चुकी -- (प्रियदर्शिकां निर्दिश्य ।) राजपुत्रि एष ते पितुराज्ञाकरः । 
(इति पादयोः पतति ।)

प्रियदर्शिका -- (विलोक्य ।) कथं कञ्चुक्यार्यविनयवसुः । (सास्रम् ।) 
हा तात । हा मातः । (कहं कञ्चुई अज्जविणअवसू । हा ताद । हा अज्जूए ।)

कञ्चुकी -- राजपुत्रि अलं रुदितेन । कुशलिनौ ते पितरौ । 
वत्सराजप्रभावात्पुनस्तदवस्थमेव राज्यम् ।

वासवदत्ता -- (सास्रम् ।) एह्यलीकशीले । इदानीमपि तावद्भगिनीस्नेहं 
दर्शय । (कण्ठे गृहीत्वा ।) इदानीं समाश्वसितास्मि । (एहि अलिअसीले । 
दाणिं वि दाव भइणिआसिणेहं दंसेहि । दाणिं समस्सत्थम्हि ।)

विदूषकः -- भवति त्वं भगिनीं गृहीत्वा कण्ठ एवं परितुष्टासि । 
वैद्यस्य पारितोषिकं विस्मृतम् । (होदि तुमं भइणिं गेण्हिअ कण्ठे एव्वं 
परितुट्ठासि । वोदिअस्स पारिदोसिअं विसुमरिदं ।)

वासवदत्ता -- वसन्तक न विस्मृतम् । (वसन्तअ ण विसुमरिदं ।)

विदूषकः -- (राजानं निर्दिश्य सस्मितम् ।) वैद्य प्रसारय हस्तम् । 
भगिन्या अग्रहस्तं ते पारितोषिकं दापयिष्यामि । (वोदिअ पसारेहि हत्थं । 
भइणीए अग्गहत्थं दे पारिदोसिअं दाविस्सं ।)

(राजा हस्तं प्रसारयति ।)

(वासवदत्ता प्रियदर्शिकाहस्तमर्पयति ।)

राजा -- (हस्तमुपसंहृत्य ।) किमनया । सम्प्रत्येव कथमपि प्रसादितासि ।

वासवदत्ता -- कस्त्वमग्रहीतुम् । प्रथममेव तातेनेयं दत्ता । (को 
तुमं अगण्हिदुं । पुढमं एव्व तादेण इअं दिण्णा ।)

विदूषकः -- भो माननीया खलु देवी । मास्याः प्रतिकूलं कुरु ।
(भो माणणीआ क्खु देवी । मा से पडिऊलं करेहि ।)

(वासवदत्ता राज्ञो हस्तं बलादाकृष्य प्रियदर्शिकामर्पयति ।)

राजा -- (सस्मितम् ।) देवी प्रभवति । कुतोऽस्माकमन्यथा कर्तुं विभवः ।

वासवदत्ता -- आर्यपुत्र अतोऽपि परं किं ते प्रियं क्रियताम् ।
(अज्जउत्त अदो वि परं किं दे पिअं करीअदु ।)

राजा -- किमतःपरं प्रियम् । पश्य ।

निःशेषं दृढवर्मणा पुनरपि स्वं राज्यमध्यासितं
त्वं कोपेन सुदूरमप्यपहृता सद्यः प्रसन्ना मम ।
जीवन्ती प्रियदर्शना च भगिनी भूयस्त्वया सङ्गता
किं तत्स्यादपरं प्रियं प्रियतमे यत्साम्प्रतं प्रार्थ्यते ॥ ११ ॥

तथापीदमस्तु ।

(भरतवाक्यम्)

उर्वीमुद्दामसस्यां जनयतु विसृजन्वासवो वृष्टिमिष्टा-
मिष्टैस्त्रैविष्टपानां विदधतु विधिवत्प्रीणनं विप्रमुख्याः ।
आकल्पान्तं च भूयात्स्थिरसमुपचिता संगतिः सज्जनानां
निःशेषं यान्तु शान्तिं पिशुनजनगिरो दुःसहा वज्रलेपाः ॥ १२ ॥

(इति निष्क्रान्ताः सर्वे)

इति चतुर्थोऽङ्कः

समाप्तेयं प्रियदर्शिका नाम नाटिका ।